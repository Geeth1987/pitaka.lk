ද්වාදස නිපාතය
#
#[මේ ජාතකය අඩුය]
###########
#
#භද්දසාල ජාතකය
#“අහසෙහි සිටියාවූ පිරිසිදු වස්ත්‍ර වලින් සැදුනාවූ තොප කවරෙක්ද, කුමකින් තොපගේ කඳුළු වැගිරෙද්ද, තොපට කොයින් බියක් පැමිණියේද, 
#“දේවයන් වහන්ස, ඔබවහන්සේගේම රාජ්‍යයෙහි වාසය කරන්නාවූ නුඹවහන්සේ විසින් පුදන ලද්දාවූ මට සැට දහසක් හව්රුදු ඉක්ම ගියහ. මා භද්දසාල යයි දන්නාහුය. 
#“ඒ පෞරාණික රජහු නගරයන්ද ගෘහයන්ද නොයෙක් ප්‍රාසාදයන්ද කරවන්නාහු මා නොඉක්මවූහ. ඔහු තුමූ යම්සේම මා පිදුවාහුද, එසේම නුඹ වහන්සේද පුදව, 
#“කඳින් මහත්වූ ඒ ප්‍රාසාදයට සුදුසු අනික් රුකක්ද මම නොදකිමි. තොපගේ වෘක්ෂය උසින් මහතින් යුක්තය. හට ගැණීමෙන්ද විශිෂ්ට රූ ඇත්තේ විය. 
#“සිත් කළුවූ එක්ටැම් ඇති පහයක් කරවන්නෙමි. තොප එහි පමුණුවන්නෙමි. එම්බා යක්ෂය, බොහෝකලක් තොපගේ ජීවත්වීම වන්නේය. 
#“මාගේ ශරීරයවූ භද්‍රශාල වෘක්ෂයෙන් වෙන්වීමවූ මරණයට හේතුවූ මේ කාරණය වනාහි ඔබ සිත පහළවීනම් මා බොහෝසෙයින් සිඳ කඩ කඩ කොට කපන්නහුය. 
#“අගද මැදද පළමුකොට සිඳ පසුව මුල සිඳින්නහුය. මෙසේ වනාහි සිඳිනු ලබන මට දුක්වූ මරණය නොවන්නේය. 
#“යම්සේ ජීවත්වන්නහුගේ අත් පාද කන් නාසාද සිඳින්නේද ඉන්පසු හිස සිඳින්නේද එය දුක්වූ මරණය නම් වන්නේය. 

#“වනස්පතීවූ භද්‍රශාල වෘක්ෂය, කඩ කඩ වශයෙන් සිඳීම සැපයක්ද, කුමක් හේතු කොටගෙණ කුමක් සඳහා කඩ කඩකොට සිඳීම කැමැත්තෙහිද, 
#“මහරජ ධර්ම යුක්තවූ කාරණය යුක්තමය. යම් හේතුවක් සඳහා කඩ කඩකොට සිඳීම කැමැතිවෙම්ද, මාගේ ඒ හේතුව ඇසුව මැනව, මාගේ වෘක්ෂ පාර්ශ්වයෙහි වාතාවරණයෙහි හටගත් සුවසේ වැඩුනාවූ මාගේ ඤාතීහු වෙත්. මම ඔවුන්ද පෙළන්නෙම් නම් අන්‍යවූ නෑයන්ගේ කඳුළු වගුරුවන ලද්දේ වෙමි. 
#
#“වනස්පතිවූ භද්‍රශාලය, සිතිය යුත්තක් සිතූයෙහි නෑයන්ට වැඩ කැමතිවෙහිය. යහළු දිව්‍යපුත්‍රය, තොපට අභය දෙමියි කීයේය.” 
#
#සමුද්ද වානිජ ජාතකය
#“ඒ දඹදිව වැසි මිනිස්සු සී සාත් වපුරත්. කර්මයන්ගේ විපාකය අනුව ජීවත් වන්නාවූ මනුෂ්‍යයෝ මේ රසයට කොටස් කාරයෝ නොවෙත්. දඹදිවට වඩා මේ දිවයින අපට උතුම් වන්නේය. 
#“චන්ද්‍රයා මෙයින් පසළොස් රැයක් ඉක්ම ගිය කල්හි සාගරයාගේ වේගය මහත් වන්නේය. මහත්වූ මේ දිවයින උල්පවමින් තොප නොනසාවා. අනික් සැඟවී සිටියයුතු තැනකට යව්. 
#“මේ සාගරයාගේ ජලවේගය කිසිකලෙකත් මහත්වූ මේ දිවයින යට නොකරන්නේය. මා විසින් ඒ කාරණය බොහෝ නිමිති වලින් දක්නා ලදී. බිය නොවව් සතුටුවව්. 
#“බොහෝ කෑ යුතුදෑ ඇති බොහෝ ආහාර පාන ඇති මහත්වූ මේ නිවාසය පැමිණි සම්පත් ඇත්තේය. තොපට කිසි භයක් නොදක්නෙමි. මුනුබුරන් දක්වා සතුටුවව්. 
#“මේ දකුණු දිශාවෙහි සිට යම් දෙවියෙක් නිර්භය යයි. කැඳවාද ඔහුගේ වචනය සැබව, උතුරුදිග සිටි තැනැත්තේ වෛරීය. ඔහුගේ බිය පිණිස කියනලද වචනය සත්‍ය නොවේ. එහෙයින් භය නොවව්, කුමකට ශොක කරව්ද, සතුටුවව්. 

#“යම්සේ මේ යක්ෂයෝ විරුද්ධ වචන කියත්ද, එකෙක් බිය ප්‍රකාශ කෙරෙයි. එකෙක් නිර්භය ප්‍රකාශ කෙරෙයි. එබැවින් ඒ පිළිබඳ මාගේ වචනය අසව්. වහා යුහුව සියල්ලෝ නොනැසෙවු. 
#“සියලුදෙනා රැස්ව ගැඹුරුවූ දැඩිවූ සියලු යන්ත්‍රොපකරණ ඇති මහ නැවක් කරමු. ඉදින් මේ දකුණුදිග සිටි දිව්‍ය පුත්‍රතෙම සත්‍යයක් කීනම්, මේ උතුරුදිග දෙව් පිත් අසත්‍යය ප්‍රකාශ කෙරේනම් අපට  ඕතොමෝම මතු විපත්හි වැඩ පිණිස වන්නීය. වේ දිවයිනද අත් නොහරමු 
#“ඉදින් වනාහි උතුරුදිග දෙව් පිත් සත්‍යය කීනම් මේ දකුණුදිග දෙව්පිත් හිස් දෙයක් කීයේනම් මෙසේ ඒ නැවටම අපි සියල්ලෝ නැග සුවසේ එතෙරට තරණය කරමු. 
#“ප්‍රථමයා විසින් කියනලද වචනය යහපතැයි ගන්නේ ඒකාන්තයෙන් උතුම් නොවේ. පශ්චිමයා කී වචනය යහපතැයි ගන්නේ ඒකාන්තයෙන් උතුම් නොවේ. ඉන්ද්‍රිය හමුවූවක් ගෙණ යමෙක් තෙමේ මෙහි නුවණින් සොයා සත්‍යය ගත්තේද, ඒකානත්යෙන් ඒ මනුෂ්‍යතෙමේ උතුම් තැනට පැමිණේ. 
#“යම්සේ වනාහි ඒ මුහුදු වෙළෙන්දෝ සාගර ජල මධ්‍යයෙහි ස්වකීය කර්මන්තයෙන් සුවසේ නිර්භය ස්ථානයට පැමුණුනාහුද, මතුවන්නාවූ අභිවෘද්ධිය දැන ඒ පණ්ඩිත ජන තෙම මඳකුදු නොඉක්මවයි. 
#“අඥාන ජනයෝද මුළාවෙන් රසයෙහි ඇලුනාහු ගිජුවූවාහු මතුවන වැඩ නොදැන පවත්නා සැපතෙහි මුහුද මැද වැනසූහ. ඒ මිනිසුන් මෙන් විනාශයට පැමිණෙත්. 
#“මතු වැඩ සිදුවන්නාවූ කටයුත්ත පළමුකොට කරන්නේය. කටයුතු කාලයෙහි කටයුත්ත මා නොපෙළාවා එබඳුවූ පළමුකොට කටයුත්ත කරන්නාවූ ඒ ප්‍රාඥයා ඒ මතු වන වැඩදායක කටයුත්ත කිරීමට සුදුසු කල්හි නොපෙළයි.” 
#
#කාම ජාතකය
#“ඉදින් වස්තු කාමය කැමැති වන්නාවූ ඒ පුද්ගලයාට එය සමෘද්ධවේනම් මනුෂ්‍යතෙම යමක් කැමැතිවේ නම් එය ලදින් ඒකාන්තයෙන් සතුටු සිත් ඇත්තේවේ. 

#“වස්තුකාම ක්ලෙශ කාමය කැමැතිවන්නාවූ ඔහුගේ ඒ කැමැති වස්තුව ඉදින් සමෘද්ධ වේනම්, ඉක්බිති ඔහු අනික් කාම වස්තූන් ග්‍රිෂ්මයෙහි තැවුනහුගේ පැන් පිපාසය මෙන් සොයයි 
#“වැඩෙන්නාවූ අං ඇති ගවයන්ගේ අඟ යම් සේ වැඬේද, එපරිද්දෙන් මද නුවණ ඇති අඥානවූ කිසිවක් නොදන්නාවූ වැඩෙන්නාවූ පුරුෂයාගේ තෘෂ්ණා පිපාසාවද බොහෝසෙයින් වැඬේ. 
#පොළොවෙහි සාලික්ෂෙත්‍ර යවක්ෂෙත්‍රද ගවඅශ්වදාස පුරුෂාදීහුද එක් පුද්ගලයෙකුට දුන් නමුත් ඔහුට එය ප්‍රමාණ නොවේයයි දැන පණ්ඩිතතෙම සමව හැසිරෙන්නේය. 
#“රජතෙම බලාත්කාරයෙන් පෘථිවිය දිනා සයුර හිම්කොට ඇති පොළොවට අධිපතිව වසන්නේ මුහුදින් මෙතෙර තෘප්ති රහිතවූයේ මුහුදින් එතෙරද ප්‍රාර්ථනා කරන්නේය. 
#“යමෙක්තෙම වස්තුකාම ක්ලෙශ කාමයන් සිහි කරන්නේ සිතින් තෘප්තියට නොපැමිණියේද, ඒ කාමාශාවෙන් නැවතී ප්‍රතිකර්මය දැක යමෙක් තුමූ නුවණින් තෘප්තියට පැමිණියාහුද, ඔහු තුමූ ඒකාන්තයෙන් මොනවට තෘප්තියට පැමිණියාහු වෙත්. 
#“තෘප්තීන්ගෙන් ප්‍රඥාවෙන් වන්නාවූ තෘප්තිය ශ්‍රෙෂ්ඨවේ. හෙතෙම කාමයන්ගෙන් නොතැවේ. ප්‍රඥාවෙන් තෘප්තියට පැමිණි පුරුෂයා තෘෂ්ණාතොමෝ වසඟ නොකෙරේ. 
#“අල්පෙච්ඡවූවහුගේ කාමයන් ලොල් නොවූයේ නසන්නේමය. මහත්වූ ප්‍රඥාවෙන් යුක්ත බැවින් සමුද්‍රය පමණවූ ඒ පුරුෂතෙම කාමයන්ගෙන් නොතැවේ 
#“සම කපා හරිමින් වහනක් කරන්නාවූ සම්කරුවෙකු මෙන් කාමයන්ගේ යම් යම් කොටසක් හරනේද, ඒ ඒ කොටස් සැපයට පමුණුවන්නේය ඉදින් සියලු සැපය කැමැත්තේ නම් සියලු කාමයන් හරනේය 
#“නුඹ වහන්සේ විසින් ගාථා අටක් කියන ලදහ. සියලු ගාථාවෝ දහස බැගින් අගනාහු වෙත්. පූජ්‍යවූ බ්‍රාහ්මණය, එබැවින් මේ අටදහස පිළිගණු මැනවි. ඔබගේ මේ භාෂිතය යහපතැයි කීයේය. 

#“මට දහසකින්ද සියයකින්ද දසදහසකින්ද ප්‍රයෝජනයෙක් නැත. පශ්චිමවූ ගාථාව කියන්නාවූ මාගේ සිත වස්තුකාමයෙහි නොඇලුනේය. 
#“ඒකාන්තයෙන් සියලු ලෝකය දත්තාවූ මුනිවූ පණ්ඩිතවූ යමෙක්තෙම සියලු දුක් උපදවන්නාවූ මේ තෘෂ්ණව පිරිසිඳ දනීද, ඒ මේ මානවකතෙම යහපත් වන්නේය.” 
#
#ජනසන්ධ ජාතකය
#“යම්බඳු කරුණු පළමු කොටම නොකොට වාසය කළ යමෙක් වේද හෙතෙම පසුව තැවේද, එබඳුවූ මේ කරුණු දශයක් ඒකාන්තයෙන් වෙත්යයි ජන සන්ධනම් රජතෙම මෙසේ කීයේය. 
#“පළමු තරුණ කාලයෙහි රැස් නොරකණ ලද වස්තුව මහළු කල්හි නොලැබ පළමු ධනය නොසෙව්වෙමියි පසුව තැවේ හෙවත් නොකෙරේ. 
#“පෙර ළදරු කාලයෙහි ගුරුවරුන් ඇසුරුකොට ඉගෙණගන්ට හැකිවූම ශිල්පය මා විසින් නූගන්නාලදී. නූගත් ශිල්ප ඇත්තහුගේ දුක්වූ ජීවිකා වෘත්තිය වන්නීයයි පසුව ශොක කෙරෙයි. 
#“පෙර තරුණ කල්හි තරාදියෙන් කරණ වංචා මැණීම් වලින් කරණ වංචා ආදිය දැන එයින් ලොව රවටන්නෙක්වීමි. කේලාම් කියන්නෙක්ද අල්ලස් ගෙණ අහිමියන් හිමියන් කරන්නෙක්ද චණ්ඩවූවෙක්ද පරුෂවූවෙක්ද වීමි. මෙසේ පසුව තැවෙන්නේය. 
#“පෙර ප්‍රාණ ඝාත කරන්නෙක් වූවෙමි. අනාර්‍ය්‍යවූ රෞද්‍ර ක්‍රියා ඇත්තෙක්ද වීමි සත්වයන්ට කරුණාවෙන් යටත් පැවතුම් ඇත්තෙක්ද නොවූයෙමි. මෙසේ පසුව තැවෙන්නේය. 
#“ඒකාන්තයෙන් අන්‍යයන් විසින් පරිග්‍රහ නොකරණ ලද බොහෝ ස්ත්‍රීන් කෙරෙහි පරදාර සේවනය කෙළෙමියි පසුව තැවෙන්නේය. 

#“ඒකාන්තයෙන් එළඹ සිටියාවූ බොහෝ ආහාර පානය ඇති කල්හි පෙර දානයක් නුදුන්නෙමියි කියා පසුව තැවෙන්නේය. 
#“ජරාවෙන් දිරුවාවූ ඉක්ම ගියාවූ යොවුන් වයස් ඇති මව හෝ පියා හෝ පොහොසත්වූයේ පෝෂණය නොකෙළෙමියි මෙසේ පසු කල්හි තැවෙන්නේය. 
#“අවවාද අනුශාසනා කරන්නවූ ආවාවූ සියලු කැමති රස ගෙණවුත් පොෂ්‍ය කරන්නාවූ පියාණන් ඉක්මවා සිතුයෙමියි. මෙසේ පසුකල්හි තැවෙන්නේය. 
#“සිල්වත්වූ බොහෝ උගත් දැහැමි මහණ බමුණන්ද පෙර තරුණ කල්හි ආශ්‍රය නොකෙළෙමියි මෙසේ පසුව තැවෙන්නේය. 
#“සත්පුරුෂයෙක් තෙම පයිරුපාසණය නොකරණ ලද දැහැමි තපසක් රැස්කරණ ලද්දේ යහපත්වේ. පෙර තපසක් රැස්නොකරණ ලද්දේයයි මෙසේ පසුව තැවෙන්නේය. 
#“යමෙක්තෙම මේ කරුණු දසය නුවණින් පිළිපදීද, පුරුෂ වීර්‍ය්‍ය කරන්නාවූ හෙතෙම පසුව මෙලෝ පරලෝ දෙක්හි නොතැවෙන්නේය.” 
#
#මහාකණ්හ ජාතකය
#“ප්‍රාඥය, ඉතා කළුවූ භයානකවූ රශ්මීමත් දළ ඇති රැහැන් පසකින් බඳනාලද තොපගේ මේ බල්ලා කුමක් කෙරේද? 
#“උසීරථ නම් මහරජ, මේ ශුනඛතෙම මෘගයන් කෑමට ආයෙක් නොවන්නේය. මිනිසුන් විනාශ කරන්නෙක්ව ආයේය. යම් කලෙක මිනිසුන් විනාශ කෙරෙද්ද, එකල්හි මේ කළු බල්ලා මා අතින් මිදෙන්නේය. 
#“පාත්‍රයක් ගත් අත් ඇති හිසමුඩු කළාවූ සඟල සිව්රු පෙරවියාවූ ශ්‍රමණ ප්‍රතිරූපකයෝ වෙද්ද, ඔහු නගුල් වලින් සීසාන්නාහු වෙද්ද, (මොව්හු සතුරෝ වෙත්.) යම් කලෙක මොවුන් මරා මස් කන්ට ලබත්ද, එකල්හි මේ කළු බල්ලා මා අතින් මිදෙන්නේය. 

#“පැවිදිවූ හිස මුඩුකළාවූ සඟල සිව්රු පෙරෙව්වාවූ භික්ෂුණීහු වෙද්ද, යම් කලෙක්හි ලෝකයෙහි ගිහි පස්කම් සැප සේවනය කරමින් හැසිරෙන්නාහුද, ඒ දුශ්ශීල භික්ෂූණීහු මට සතුරුවූවාහුය. යම් කලෙක මොවුන් මරා කන්ට ලැබේද එකල්හි මේ කළු බල්ලා (මා අතින් මිදෙන්නේය.) 
#“වැඩුනාවූ උඩුරැවුල් ඇති ජටාධරවූ මළ බැඳුනු දත් ඇති රජසින් ගැවැසීගත් හිස් ඇති තාපසයෝ වෙද්ද, ඔව්හු භික්ෂු චර්‍ය්‍යාවෙන් ධනය රැස්කොට ණය පොලීකර දිවි පවත්වන්නාහුද, (ඒ දුශ්ශීල තවුසෝ මට සතුරුවෙත්.) යම් කලෙක මොවුන් මරාකන්ට ලැබේද (එකල්හි මේ කළු බල්ලා මිදෙන්නේය.”) 
#“යම් බ්‍රාහ්මණ කෙනෙක් සාවිත්තිනම් වේද ශාස්ත්‍රයද යාග විධායක තන්ත්‍රයද හදාරා බැල පිණිස යාග කරන්නාහුද, (ඒ පවිටු බමුණෝ මට සතුරුවෙත්) යම් කලෙක මොවුන් මරාකන්ට ලැබේද, එකල්හි මේ කළු බල්ලා මා අතින් මිදෙන්නේය. 
#“ජරාවෙන් ජීර්ණවූ ඉක්මගියාවූ යොවුන් වයස් ඇති මවද පියාද පොහොසත්වූවාහු යම් කෙනෙක් පොෂ්‍ය නොකෙරෙද්ද, (ඔව්හු මට සතුරුවෙත්.) යම් කලෙක මොවුන් මරාකන්ට ලැබේද (එකල්හි මේ කළු බල්ලා බැම්මෙන් මිදෙන්නේය.) 
#“ජරාවෙන් ජීර්ණවූ ඉක්මගියාවූ යොවුන් වයස් ඇති මව්පිය දෙදෙනාටද තෙපි අඥානයෝයයි යමෙක් කියන්නාහුද, (ඔව්හු මට සතුරුවෙත්) යම්කලෙක මොවුන් මරා කන්ට ලැබේද, එකල්හි මේ කළු බල්ලා මිදෙන්නේය. 
#“යම් කලෙක්හි ලෝකයෙහි ආචාර්‍ය්‍ය භාර්‍ය්‍යාවද යහළුවන්ගේ භාර්‍ය්‍යාවද මයිලනුවන්ගේ භාර්‍ය්‍යාවද නැන්දනියද යන මොවුන් කෙරෙහි (ලෝක ධර්ම වශයෙන් වරදවා) පිළිපදිද්ද, ඔව්හු මට සතුරුවෙත්. යම් කලෙක මොවුන් මරා කන්ට ලැබේද, එකල්හි මේ කළු බල්ලා මිදෙන්නේය. 

#“යම් බමුණු කෙනෙක් කඩුපලිහ ගෙණ කඩුවක් ඔසවාගෙණ මං පැහැරීම කරන්නාහුද, (ඔව්හු මට සතුරුවෙත්.) යම් කලෙක මොවුන් මරා මස් කන්ට ලැබේද එකල්හි මේ කළු බල්ලා මිදෙන්නේය. 
#“කසා සුණු ආදිය ගෑමෙන් මෘදුවූ ඡවිවර්ණ ඇති ධන ධාන්‍යාදීන් සමෘද්ධ වැන්දඹුවන් හා සමග හැසිරෙන්නාවූ මහත්වූ බාහු ඇති ධන ඉපදවීමෙන් තොරවූ ස්ත්‍රී ධූර්තයෝ යම් කලෙක ඔවුන් හා මිත්‍රභෙදය කෙරෙද්ද, ඔව්හු මට සතුරුවෙත්. යම් කලෙක මොවුන් මරා කන්ට ලැබේද, එකල්හි කළු බල්ලා මිදෙන්නේය. 
#“ලොව මුළාකරණ මායා ඇත්තාවූ වඤ්චනිකවූ අසත් පුරුෂ සිතිවිලි සිතන්නාවූ දුර්ජනයෝ යම් කලෙක්හි ලෝකයෙහි වන්නාහුද, ඔව්හු මට සතුරුවෙත්. (යම් කලෙක මොවුන් මරාකන්ට ලැබේද) එකල්හි මේ කළු බල්ලා මේ පස් රැහැන් බැම්මෙන් මිදෙන්නේයයි කීයේය.” 
#
#
#[මේ ජාතකය අඩුය]
####################
#
#
#[මේ ජාතකය අඩුය]
###########
#
#මහා පදුම ජාතකය
#“අන්‍යයාගේ සියලු ලොකු කුඩා වරද නොදැක තෙමේ කල්පනා නොකොට අධිපතිතෙම දඬුවම නොපනවන්නේය. 
#“යම් ක්ෂත්‍රියයෙක් තෙම කල්පනා නොකොට යමෙකුට දඬුවම් කෙරේද, හෙතෙම කටුසහිත භෝජනය ගිලින්නේ නම්වේ. ජාත්‍යන්ධයෙකුමෙන් මැස්සන් සහිත භෝජනය අනුභව කරන්නේ නම් වේ. 
#“යමෙක් තෙම දඬුවම් නොකටයුත්තාට දඬුවම් කෙරේද, දඬුවම් කටයුත්තාට දඬුවම් නොකෙරේද, හෙතෙම විෂමවූ මාර්ගයට පැමිණි අන්ධයෙකු මෙන් සම නොසම දෙක නොදනියි 
#“යමෙක් තෙම මේ කරුණු දැන ලොකු කුඩා සියලු වරද මනාකොට දැක අනුශාසනාකරන්නේද, ඒ රජතෙම රාජ්‍යානුශාසනා කරන්ට සුදුසුවේ. 

#“ඒකාන්ත මෘදු භාවයෙන්ද ඒකාන්ත තියුණු භාවයෙන්ද තමා මහත් බැව්හි තබවන්ට නොහැක්කේය. එහෙයින් කායාදී ව්‍යපසමයෙහි හැසිරෙන්නේය. 
#“යම් රජෙක් වැසියන් විසින් මඩනලද්දේ මෘදු සිත් ඇත්තේවේද, නොඉවසන සුළුවූයේ වෛරීන් ඇත්තේ වේද, එහෙයින් මේ කාරණා දෙක දැන මෘදු තියුණු භාවයන්ට මැදහත්ව හැසිරෙන්නේය. 
#“රාගයෙන් රත්වූ තැනැත්තේ බොහෝවූද කරුණු කියන්නේය. ද්වෙෂයෙන් දුෂ්ටවූ තැනැත්තේද බොහෝ කියන්නේය. මහරජ, ස්ත්‍රිය කරණකොට ගෙණ පුත්‍රයා නසන්ට සුදුසු නොවේ. 
#“සියලු ලෝවැසිතෙම එක් පක්ෂයක් වූයේය. මේ ස්ත්‍රීතොමෝ තනිවූවාය. එහෙයින් මම මෑගේ වචනය පිළිපදින්නෙමි. යව් ඔහු ප්‍රපාතයෙහි බහාලව්යයි කීයේය. 
#“නොයෙක් තල්ගස් පමණ ඇති ගැඹුරුවූ එතරවන්ට ඉතා දුෂ්කරවූ නරකයක් වැනිවූ පර්වත දුර්ගයෙහි හෙළනලද නුඹ වහන්සේ කුමකින් නොමළේද, 
#“ඒ ප්‍රපාතයේ හටගත් බල ඇති ශක්තිමත්වූ පර්වත සමප්‍රදෙශයෙහි උපන්නාවූ නාගතෙම මා භොගයෙන් පිළිගත්තේය. එහෙයින් මම එහි නොමළෙමි. 
#“රාජපුත්‍රය, එව, නුඹ ස්වකීය ගෘහයට ගෙණ යන්නෙමි. පින්වත, රාජ්‍යය කරව, වනයෙහි කුමක් කරන්නෙහිද, 
#“යම්සේ බිළියක් ගිල ලේ සහිතව උදුරන්නේද, වමාරා දමා සුවපත් වන්නේද, එසේ සුවපත්වූ ආත්මය දකිමි. 
#“නුඹ කුමක් බිලියයයි කීයෙහිද, නුඹ ලේ සහිතයයි කුමක් කීයෙහිද, නුඹ කුමක් උදුරණ ලදයයි කීයෙහිද, විචාරණලද මට කියව, 
#“මම කාමයෝ බිලිය යයි කියමි. ලේ සහිතයයි හස්ති අශ්වයන් කියමි. මම හැරදමනලද්ද උදුරණ ලද්දයයි කියමි. ක්ෂත්‍රියය, මෙසේ දැන ගණුව. 
#“මව්තොමෝ චිඤ්ච මානවිකාවූවාය. මාගේ පිය රජතෙම දෙවදත්තවූයේය. නුවනැත්තාවූ නාගතෙම ආනන්ද නම් වීය. දිව්‍ය පුත්‍රතෙම සාරීපුත්‍ර නම්විය රාජපුත්‍රතෙම මමවීමි. මෙසේ ජාතකය දරාගණිව්.” 
#
#මිත්තාමිත්ත ජාතකය
#“කවර කර්මයන් කරන්නාවූ නුවණැත්තාවූ පණ්ඩිතතෙම දැකද අසාද සතුරා යම්සේ දැනගන්නේද, එපරිද්දෙන් නුවණැත්තේ කෙසේ උත්සාහ කරන්නේද, 
#“ඒ මිත්‍ර ප්‍රතිරූපකයා දැක සිනාවක් නොකෙරේ. ඔහුට සතුටුනොවේ. ඔහුට ඇස් දල්වා බැල්මක් නොදේ. ඔහුගේ කථාවට විරුද්ධවද සිටියි. 
#“ඒ මිත්‍ර ප්‍රතිරූපකයාගේ සතුරන් සේවනය කෙරේ. ඔහුගේ මිතුරන් සේවනය නොකෙරේ. ගුණ කියනු කැමැත්තන් වළක්වයි. ආක්‍රොෂ කරන්නවුන්ට ප්‍රශංසා කෙරෙයි. 
#“ඔහුට සැඟවියයුත්ත නොකියයි. ඔහුගේ සැඟවිය යුත්ත නොසඟවයි. ඔහුගේ කර්මාන්තය වර්ණනා නොකරයි. ඔහුගේ ප්‍රඥාවට ප්‍රශංසා නොකරයි. 
#“ඔහුගේ අනභිවෘද්ධියෙහි සතුටුවෙයි. ඔහුගේ අභිවෘද්ධියෙහි නොසතුටුවෙයි. ආශ්චර්‍ය්‍යවූ භෝජනයක් ලැබ ඔහු ගැන සිහියක් නූපදියි. එයින් ඔහුට අනුකම්පා නොකෙරෙයි. නොසතුටෙක්ද මෙයින් ලබන්නේය. 
#“මෙසේ පණ්ඩිත තෙම යමකින් සතුරා දැකද අසාද දැනගන්නේද, මේ සොළොස් ආකාරයෝ සතුරා කෙරෙහි පිහිටියාහුය. 
#“කවර කර්මයන් කරන්නහු දැකද අසාද නුවණැති පණ්ඩිතතෙම මිත්‍රයා දැනගන්නේද, නුවණැත්තේ කෙසේ උත්සාහ කරන්නේද, 
#“ඔහුගේ නොරට ගියාවූ මිත්‍රයා සිහි කරයි. ආවහු දැක සතුටුවෙයි. ඉක්බිති මමත්වය කරන්නේවෙයි. වචනයෙන් සතුටු වන්නේය. 

#“ඔහුගේ මිත්‍රයන්ම සේවනය කෙරේ. ඔහුගේ සතුරන් සේවනය නොකෙරේ. ආක්‍රොෂ කරන්නවුන් වලක්වයි. ගුණ කියනු කැමැත්තවුන්ට ප්‍රශංසාකරයි. 
#“ඔහුට සැඟවිය යුත්තද කියයි. ඔහුගේ සැඟවිය යුත්තාද සඟවයි ඔහුගේ කර්මාන්තද වර්ණනා කරයි. ඔහුගේ ප්‍රඥාවටද පසසයි. 
#“ඔහුගේ අභිවෘද්ධියෙහි සතුටුවෙයි. ඔහුගේ අනභිවෘද්ධියෙහි නොසතුටුවෙයි. ආශ්චර්‍ය්‍යවූ භෝජනයක් ලැබ ඔහුට දෙන්නෙමියි සිහිය උපදියි. එයින් ඔහුට අනුකම්පා කෙරෙයි. සතුටක්ද මෙයින් ලබන්නේය. 
#“මෙසේ පණ්ඩිත තෙම යමකින් මිත්‍රයා දැකද අසාද මනාව දැන ගන්නේද, මේ සොළොස් ආකාරයෝ මිතුරා කෙරෙහි පිහිටියාහුය.” 
#
#
#
