
තික නිපාතය. 
#සංකප්ප වර්ගය.
#සංකප්ප (රාග) ජාතකය
#“කාම විතර්කයන්ගෙන් යුත්වූ රාග නැමති ජලයෙන් දෝනාලද විතර්ක නැමති ගලෙහි මුවහත් තබන ලද අලංකාර නොකිරීමෙන් යහපත් නොවූ හී වඩුවෙකු විසින් නොකරණ ලද. 
#“කන් කෙළවර දක්වා ඇද නොහරණ ලද මොණර පියාපත් ආදීන් නොසාදන ලද සර්වාංගය දවන්නාවූ ඒ කෙලෙස් නැමැති ඊයෙන් හෘදය තුල විදින ලද්දේ වෙමි. 
#“යම් හෙයකින් රුධිරය වෑහේද, එසේ විදි තැනකුදු නොදකිමි. ඉතාම නුනුවණින් සිත වඩනා ලදද, එසේ හෙයින් තුබූ මා විසින් දුක පමුණුවා ගන්නා ලදැයි” කීයේය. 
#
#තිලමුට්ඨි ජාතකය
#“තල මිටකින් මා අත අල්වාගෙණ හුණ ලීයෙන් නුඹ මට ගැසීද, ඒ පහර අද දක්වා මාගේ සිතෙහි වේ. 
#“බමුණ, යම්බඳුවූ මා අත අල්වාගෙන තුන් වරක් ගැසීද, යම් හෙයකින් ආයේද, එහෙයින් තාගේ ජීවිතයෙහි නොඇලෙහි යයි” සිතමි. 
#“යම් ආර්යයෙක් තෙම නොකටයුතු කරන්නහු දඬුවමින් වළකයිද, නුවණැත්තෝ එය හික්මවීම පිණිසය. වෛර පිණිස නොවේ කියා දනිත්.” 
#
#මණිකණ්ඨ ජාතකය
#“මේ මාණික්‍ය රත්න හේතුවෙන් මට ආහාරයද පානයද බොහෝ කොට ශ්‍රෙෂ්ඨව උපදී. එය තට නොදෙමි. ඉක්මවා යාඥා කෙළේවෙහිය එසේහෙයින් තාගේ ආශ්‍රමයටද නැවත නොඑන්නෙමි. 
#“මුවහත් තබනලද කඩුවෙන් යුක්ත අත් ඇති බාල පුරුෂයෙකු මෙන් මැණික්ගල මගෙන් ඉල්වමින් තැති ගැන්වූවෙහිය. තට එය නොදෙමි. අධික කොට යාඥා කෙළෙහිය. එහෙයින් තාගේ ආශ්‍රමයටද නැවත නොඑන්නෙමි. 
#“යම් පුද්ගලයෙකුට යම් වස්තුවක් ප්‍රියයයි දන්නේද, ඒ වස්තුව නොඉල්ලන්නේය. කුමක්හෙයින්ද යත්? පමණ නොදැන අධික කොට යාඥා කිරීමෙන් යාචකයා ද්වෙෂ කටයුතු වන්නේය. එසේමැයි බමුණා විසින් මැණික ඉල්වනලද මණි කණ්ඨක නම් නාරජ එතැන්පටන් නොදැක්මට ගියේ යයි” කීයේය. 
#
#කුණ්ඩක කුච්ඡි සින්ධව ජාතකය
#“අශ්ව වෘෂභාදීන් විසින් කා ඉතිරිවූ තණ අනුභව කොට ඉතිරිවූ කැඳ වතුරද කුඩුද අනුභවකොට වැඩුනෙහි එසේ හෙයින් තට මේ භොජනය විය. කුමක් හෙයින් දැන් එය අනුභව නොකළෙහිද? 
#“යම් තැනෙක්හි බොහෝදෙන පුරුෂයා ජාතියෙන්ද ආචාර විනයෙන්ද නොහඳුනත්ද, මහා බමුණ, එතැන්හි හුළුකැන් දියද කුඩුද අනුභව කෙළෙමි. 
#“මේ උතුම් අශ්වතෙම යම්බඳුද, එසේවූ මා තෝ වනාහි දන්නෙහි, දන්නාවූ තා කරා දන්නෙක්වූ මම අවුත් තොපගේ කුඩු අනුභව නොකරමියි” කීයේය. 
#
#ශුක ජාතකය
#“යම්තාක් ඒ විහංගම නම්වූ ගිරාතෙම භොජනයෙහි පමණ දැනගත්තේද? ඒතාක් කල් බොහෝ කලක් පැමිණියේය. මෑණියන්ද පොෂ්‍ය කෙළේය. 
#“යම් කලෙක්හි වනාහි ඒ ගිරාතෙම අධික කොට ආහාරය අනුභව කෙළේද, හෙතෙම පමණ නොදන්නේ වීද, එකල්හි ඒ සමුද්‍රයෙහිම ගිලුනේය. 
#“යම් හෙයකින් ආහාරයෙහි පමණ නොදන්නෝ වනාහි සමුද්‍රයෙහි ගිලෙද්ද, ආහාරයෙහි පමණ දන්නෝ නොගිලෙන්නාහුද, එහෙයින් භොජනයෙහි පමණ දන්නා බවද ගිජු නොවන බවද ප්‍රශස්ත යයි” කීයේය. 
#
#ජරූදපාන ජාතකය
#“මහළු ලිඳක් කනින්නාහු දියෙන් ප්‍රයෝජන ඇත්තාවූ වෙළෙන්දෝ කළු යකඩද, තඹද, සුදු ඊයම්ද, කළු ඊයම්ද, රිදීද, රත්රන්ද, මුතුද, වෛදූර්ය මාණික්‍යයද ලැබූහ. එයින් නොසතුටුවූ ඒ වෙළෙන්දෝ වැඩි වැඩිය සෑරූහ. 
#“ඔවුන් එහි තේජස් ඇත්තාවූ දරුණුවූ සර්පයෙක් තමාගේ විෂ තේජසින් පහළේය එහෙයින් කනින්නේය. අධික කොට නොකණින්නේය. කුමක් හෙයින්ද යත්? අතිශයින් සාරණ ලද්ද වනාහි ලාමකවේ. පමණට කැණීම හේතුකොට ගෙන මුක්තාදි වස්තුව ලබන ලදී. අධික කොට කැණීමෙන් ලබන ලද වස්තුවද නසන ලදැයි” කීයේය. 
#
#
#අදාසමුඛ ජාතකය
#“මෙතෙම ගෘහයන් සම්බන්ධව දක්ෂයෙක් නොවේ. ලොල්වූ රැලි වැටුනු මුහුණු ඇති මෙතෙම කළ කළ දෙයක් වනාහි දූෂ්‍ය කරවන්නේය. එසේමැයි මේ වඳුරන්ගේ කුලය මෙබඳු ස්වභාවය ඇත්තේයි. 
#“පරීක්ෂණ ඥානයෙන් යුක්තවූවෙකුට මෙසේවූ ලෝමය නැත. මෙතෙම අනුන් අස්වසන්නාවූ මෘගයෙක් නොවෙයි. මෙතෙම කිසිවක් නොදනී යයි මට ජන සන්ධ රජහු විසින් අනුශාසනා කරණ ලදී. 
#“මව හෝ පියා හෝ සහෝදරයෙකු හෝ නැගණියකු හෝ යහලුවෙකු හෝ එබඳුවූ පුරුෂයෙක් පොෂණය නොකරන්නේ යයි මට දශරථ නම් රජහු විසින් අනුශාසනා කරණ ලදී. 
#
#මන්ධාතු ජාතකය
#“චන්ද්‍ර සූර්ය දෙදෙනා යම් පමණ තැන් පරිහරණය කෙරෙත්ද, යම් පමණවූ දිසාවන් බබුලුවත්ද, යම්තාක් බබළන ස්වභාව ඇත්තාහුද, ඒතාක් තැන්වල භූමිය ඇසුරු කළාවූ යම් ප්‍රාණීහු ඇත්ද, ඒ සියල්ලෝම මන්ධාතු රජහුගේ දාසයෝය. 
#“කහවණු වර්ෂාවෙන්ද කාමයන්හි තෘප්තියෙක් විද්‍යමාන නොවේ. එහෙයින් කාමයෝ අල්පවූ ආස්වාද ඇත්තෝ යයි දුක් වූවාහුයයි මෙසේ පණ්ඩිතතෙමේ දැන
#“ඒ පුරුෂතෙම දිව්‍යවූ කාමයන්හිද ඇල්මට නොපැමිණේ. එසේමැයි සමයක් සම්බුද්ධයන්ගේ ශ්‍රාවකතෙමේ තෘෂ්ණාවගේ ක්ෂය කිරීමයයි කියනලද නිවනෙහි ඇලුනේ වෙයි” වදාළේය. 
#
#තිරීට වච්ඡ ජාතකය
#“මේ තපස්වියාගේ විද්‍යායෙන් නිපදවූ කිසිවක් නැත. තාගේ නෑයෙකුදු නොවේ තාගේ වනාහි යහළුවෙකුත් නොවේ. තවද කවර නම් කරුණකින් තිරීට වච්ඡ නම් ත්‍රි දණ්ඩයක් ඇති මෙතෙම අධිකවූ රස ඇති හෙයින් අග්‍ර නම්වූ පිණ්ඩය හෙවත් මේ බත අනුභව කෙරේද, 
#“යුද්ධ භූමියෙහි පරදවන ලද දුකට පැමිණියාවූ හුදකලාවූ මට විපත්තියෙහි අනුග්‍රහ කොට දරුණුවූ ජල දුර්ග වනයෙහි ලිඳෙහි වැටීහුන් මට අත දික්කෙළේය. ඒ කාරණයෙන් දුකින් පෙළුනාවූ මම ලිඳෙන් ගොඩ නැංගෙමි. 
#“මේ තාපසයාගේ කටයුත්තෙන් මෙහි පැමිණියෙමි. යමයාගේ විෂයෙන් හෙවත් පරලොවින් මිදී මනුෂ්‍ය ලොකයෙහි වසමි. පුත්‍රය, තිරීට වත්ස නම් තාපසතෙම ලාභයට සුදුසුය. මොහුට භොගය හෙවත් පරිභොග කටයුතුවූ ප්‍රත්‍යයද දෙවු. යාග කටයුතුවූ යාග ද්‍රව්‍යද දෙවයි නියෝග කළෝ 
#
#දූත ජාතකය
#“සතුරාද යාඥා කරන්නට යමක්හු පිණිස දුරස්ථානයට යෙත්ද, එසේවූ උදාරයාගේ මම දූතයෙක්මි. රාජොත්තමය, මට නොකිපෙව. 
#“යම් උදරයක්හුගේ වසඟ බවට සත්වයෝ දාවල්ද, රාත්‍රියෙහිද, පැමිණෙත්ද, ඒ උදරයාගේ මම දූතයෙක්මි. රාජොත්තමය, මට නොකිපෙව. 
#“බමුණ වෘෂභ රාජයෙකු හා සමග රක්තවර්ණවූ ගවයන් දහසක් තට දෙමි. (එසේ මැයි) දූතයෙක් වනාහි දූතයෙකුට කෙසේනම් නොදෙන්නේද, අපිදු ඒ තා කියනලද උදරයාගේම දූතයෝ වෙමුයි” කීයේය. 
#
##
#පදුම (කොසිය) වර්ගය. 
#පදුම ජාතකය
#“යම්සේ හිස කෙස්ද රැවුල්ද කැපු කැපුසේ නැවත හටගනීද එපරිද්දෙන් තාගේ නාශිකාව නැවත හටගණීවා. අප විසින් ඉල්වන ලද්දේ පියුමක් දෙව, 
#“යම්සේ ශරත් කල්හි ගෙණ තිබූ සරු බිජුවට කෙතෙහි වපුරණ ලද්දේ හටගණීද, එපරිද්දෙන් තාගේ නාශිකාව හටගණීවා. යාඥා කරණ ලද්දේ පියුමක් දෙව, 
#“පද්මයන් අපට දෙන්නේ යයි සිතා මොහු දෙදෙන වනාහි මිථ්‍යා ප්‍රලාප කියත්. නැළවිලි වචන කියත්. ඔහු කියන්නාහු හෝ නොකියන්නාහු හෝ නාශිකාවගේ හටගැණීමක් නැත. යහළුව ඉල්වන ලද්දේ පියුම් දෙවයි” කීයේය. 
#
#මුදුපාණි ජාතකය
#“ඉදින් හස්ත තලයද මෙලොක්වූයේ වීනම් හස්තියාද, මනාකොට හික්මවන ලද්දේ වීනම් රාත්‍රියෙහි අන්ධකාරයෙක්ද, වීනම් එකල්හි වසින්නේද වීනම් එසේ ඇති කල්හි ඒකාන්තයෙන් අපගේ අදහස සඵල වන්නේයි. 
#“මොළොක්වූ ප්‍රිය වචනයෙන් තමා කෙරෙහි දිගු කලක් වාසය කරවන්නට නොපිළිවන්හ. නොහොත්, කෙතෙක් පුරුෂයෝත් මොවුන්ට පමණ නැත්තාහ. මොළොක්වූ වචන ඇත්තාහ. නොපිරවිය හැක්කාවූ ගංගාවක් හා සමානවූ ඒ ස්ත්‍රීහු තමා වසඟ බවට පැමිණියවුන් අපායෙහි ගිල්වත් මෙසේ දැන ඇය දුරින්ම දුරුකරන්නේය. 
#“මේ ස්ත්‍රීහු නම් කැමැත්තෙන් හෝ ධන හේතුවෙන් හෝ යම් පුරුෂයක්හු සේවණය කෙරෙද්ද, ස්වකීය ස්ථානය දවන ගින්න මෙන් වහා ඒ සේවණය කළහුම දවත්යයි” කීයේය. 
#
#චුල්ල පලොහන ජාතකය
#“ජලය නොසෙල්වෙන කල්හි තෙමේම ඉර්ධියෙන් අවුත් ස්ත්‍රිය හා මිශ්‍ර බවට පැමිණ මහා සාගරයෙහි ගැලෙන්නෙහිය. 
#“මේ ස්ත්‍රීහු නම් කාමාවර්තයෙන් ආවර්තනය කරණ හෙයින් ආවර්තනීහ. මහත්වූ මායා ඇත්තාහ. ශ්‍රෙෂ්ඨචර්යාවන් විනාශ කිරීමෙන් පුරුෂයන් අපායෙහි ගල්වත්යයි මෙසේ දැන ඇය දුරින්ම දුරු කරන්නේයි. 
#“මේ ස්ත්‍රීහු මේ තමන්ගේ කැමැත්තෙන් හෝ වස්තු ලාභය හේතුකොට ගෙන හෝ යමක්හු සේවනය කෙරෙත්ද? ස්වකීය ස්ථානය දවන ගින්න මෙන් වහා ඒ සේවනය කළහු දවත් යයි” කීයේය. 
#
#මහාපණාද ජාතකය
#“යම් රජක්හුගේ ස්වර්ණමයවූ ප්‍රාසාදය සරසින් ෂොඩශ ශර ප්‍රමාණවීද, උසින් සහස්‍ර කාණ්ඩ ප්‍රමාණයයි කීහුද, ඒ රජතෙමේ පණාද නම්වේ. (උසින් පස්විසි යොදුනක පළලින් අඩ යොදුනක් පමණ යයි කියත්.) 
#උසින් දහසක් කාණ්ඩ ප්‍රමාණවූ ඒ මාළිගාව සියක් මහල් ඇත්තේ ධ්වජයෙන් ගැවසීගත්තේය. නිල් මැණිකෙන් වටකරණ ලද්දේය. එහි සදහසක් නටන ගී කියන නළුවෝ සප්තප්‍රකාරව නැටුවාහුය. 
#“භද්දජී ස්ථවිරයෙනි, යම්සේ කීයෙහිද, ඒ එසේමය. එකල්හි තට වතාවත් කළාවූ මම එකල්හි ශක්‍ර වීමි.” 
#
#ඛුරප්ප ජාතකය
#“දුනු වේගයෙන් හරණ ලද ඊතලද තෙල් සණලා සෝදන ලද සියුම් මුවහත් ඇති ගන්නාලද කඩුද, දැක මරණය ලංව සිටියාවූ ඒ භයෙහි දී තට කුමක් හෙයින් තැති ගැන්මක් නොවීද? 
#“දුනු වේගයෙන් හරණ ලද ඊතලද තෙල් සණ ලා ශුද්ධකළ සියුම්වූ මුවහත් ඇති මිටින් ගන්නා ලද කඩුද දැක මරණය පැමිණි කල්හි ඒ භයෙහි බොහෝවූ උතුම්වූම සතුටක් ලදිමි. 
#“සතුරන් දැක සතුටුවූ ඒ මම සතුරන් අභිභවනය කෙළෙමි. පළමුව මාගේ ජීවිතය හරණ ලද්දේ විය. එසේ මැයි ජීවිතයෙහි ආලය කරන්නාවූ සූරතෙමේ කිසිකලෙකත් ශූර කෘත්‍යය නොකරන්නේ මයයි.” 
#
#වාතග්ග සින්ධව ජාතකය
#“යම් කාරණයෙකින් කෘශවූයෙහි පාණ්ඩු වර්ණවූයෙහි වීද, යම් කාරණයෙකින් ආහාර රුචි නොකෙරේද? ඒ තී ප්‍රාර්ථනා කරණ මේ පිය තෙමේ ආයේය. දැන් කුමක් හෙයින් පලායන්නීද? 
#“පළමුවෙන්ම සන්ථවය නම් නොම හටගන්නේය. කුමක් හෙයින්ද යත්? ස්ත්‍රීන්ගේ ගර්විතයයි කියන ලද යශස පිරිහෙන්නේය. පුත්‍රය, එහෙයින් මම පලා ගියෙමි. 
#“යශස් ඇත්තාවූ ප්‍රශස්ත කුලයෙහි උපන්නාවූ, තමා ලඟට ආ පුරුෂයා යම් ස්ත්‍රියක් නොකැමති වේද? වාතග්ග නම් අශ්වයා නොකැමතිවූ කුණ්ඩලී නම් කොටළු ධෙනුව මෙන් බොහෝ කලක් ශොක කරන්නේයයි” කීයේය. 
#
#කර්කකට ජාතකය
#“දිගඇස් හා නෙත්‍ර ඇත්තාවූ කටුවම සමකොට ඇත්තාවූ ජලයෙහි සයනය කරන්නාවූ රෝම නැති නළ ඇතිහෙයින් ශෘංග මෘගනම් දිග ඇස් ඇති කකුළුවෙකි ඔහු විසින් මඩනා ලද්දේ බැගෑ පත්වූ මම හඬමි තීගේ ප්‍රාණය හා සමවූ මා හැරපියා නොයව. 
#“හැට අව්රුද්දෙන් මද බස්නා හෙයින් සට්ඨි හා මූන නම්වූ පොළොව දිරවන හෙයින් කුඤ්ජර නම්වූ ස්වාමිය ව්‍යසනයට පැමිණි ඔබ නොහරින්නෙමි. කුමක් හෙයින්ද යත්? සතර දිග මුහුද හිම් කොට ඇති පොළොවෙහි ඔබ මාගේ ඉතා ප්‍රියතැනැත්තා වෙහිය. 
#“සමුද්‍රයෙහිද ගංගානම් ගඟෙහිද යමුනා නම් නදියෙහිද යම් කකුළු කෙනක් ඇද්ද, ඔවුන්ට දියෙහි උපන්නාවූ ඔබ ශ්‍රෙෂ්ඨයෙහිය. හඬන්නාවූ මාගේ ස්වාමිවූ ඇත් රජු මුදා පියවයි” කීය. 
#
#ආරාම දූසක ජාතකය
#“යමෙක් ඒකාන්තයෙන් සියලු රැස්වූවන් අතුරෙන් ශ්‍රෙෂ්ඨයයි ප්‍රසිද්ධවූයේ වීද ඔහුගේද මේ ප්‍රඥාතොමෝ මෙබඳුවී. අන්‍යවූ ලාමකවූ ප්‍රජා තොමෝ කෙබඳුවීද, 
#“බමුණ, නුඹ කාරණා කාරණා නොදැන මෙසේ නින්දා කෙරෙහි බිම බැස පිහිටියාවූ මුල නොදැක ගස කෙසේ නම් දැන ගන්නේද? 
#“මම තොපටද වනයෙහි යම් අනික් වානර කෙනෙක් ඇත්නම් ඔවුන්ටද නින්දා නොකරමි. යළි එකෙක් ඇත යමෙකු සඳහා තොප වැන්නෝ ආරාම රෝපක ධුරයෙහි සිටියාහුද, ඒ විශ්වසේන නම් රජම නින්දා කටයුත්තේයයි’ කීයේය. 
#
#සුජාත ජාතකය
#“වර්ණයෙන් යුක්තවූ ශබ්දයෙන් මිහිරිවූ ප්‍රිය දර්ශන ඇත්තාවූ යමක්හු රළු වචන ඇත්තාහුද, ඔව්හු මෙලොවද පරලොවද සියල්ලන්ට නොම ප්‍රිය වෙත්. 
#“තෘෂ්ණාවූ දුර්වර්ණවූ තල කැළලින් යුක්තවූ මේ කෝකිලාව දක්නෙහි වේද, ඒ කෝකිළයා පවා මියුරුකොට බිණීමෙන් බොහෝවූ ප්‍රාණීන්ට ප්‍රිය වූයේය. 
#[මෙතැන් සිට පහලට ජාතක තුනක් අඩුය]
#
#####
#
#
#
#####
#
#[කොටසක් අඩුය] පාපමිත්‍රයා විසින් මැඩපැවැත්ම පළමු කොටම පණ්ඩිතතෙම ස්වකීයවූ ඇස් දෙක මෙන් රක්ෂා කරන්නේය. 
#“යම්බඳුවූ කල්‍යාණ මිත්‍රයකු හා සමග කළ ආශ්‍රය හේතුකොටගෙන කායචිත්ත දෙදෙනාගේ සුඛභාව වැඬේද නුවණැති පුරුෂතෙම ඔහුගේ සියලු කටයුත්තෙහි තමා හා සමවූ පැවැත්ම කරන්නේය. 
#ව්‍යාඝ්‍රයෙනි, එවු, නවතිවු, මේ මහා වනයට නැවත එළෙඹෙවූ ව්‍යාඝ්‍රයන් රහිතවූ වනය නොකපත්වා, ව්‍යාඝ්‍රයෝ වන නැත්තාහු නොවෙත්වා.” 
#
#කච්ඡප ජාතකය
#“පුරවන ලද බත් පාත්‍රයක් ගත්තෙකු මෙන් කවරෙක්ද? පිරුණාවූ අත් ඇති බ්‍රාහ්මණයෙකු මෙන් කවරෙක්ද? කවර ප්‍රදෙශයෙක්හි පිඬු පිණිස හැසුරුනෙහිද, කවර නම් ශ්‍රද්ධාවන්තයෙකු වෙත පැමිණියේද?” 
#“මම නුවණ නැත්තාවූ වඳුරෙක්වීමි. ස්පර්ශ නොකළ යුතු තැන් ස්පර්ශ කෙළෙමි. ඔබට යහපතක් වේවා, නුඹ මා මුදනු මැනව. මෙයින් මිදුනේ පර්වතයට යන්නෙමි. 
#“ඉදිබුවෝ නම් කාශ්‍යප ගොත්‍ර ඇත්තෝ වෙත්. වඳුරෝ නම් කොණ්ඩඤ්ඤ ගොත්‍රයෙහි වූවෝ වෙත්. කාශ්‍යපය, කොණ්ඩඤ්ඤයා මුදව, කාශ්‍යප ගොත්‍රයෙහි උපන් තා හා සමග නොසමවූ කොණ්ඩඤ්ඤ ගොත්‍රයෙහි උපන් ලොල්වූ මොහු මෛථුන කෘත්‍යයක් කරණ ලදී. එහෙයින් හැරපියවයි කීයේය.” 
#
#ලොල ජාතකය
#“සිඛා ඇත්තාවූ චෞරවූ මෙඝයා මුත්තනුවන් කොට ඇති මේ කෙකිණි කවරක්ද? පින්වත් කෙකින්න, මෑතට එව, මාගේ අර පැසෙහි හෝනා කවුඩෙක්වූ යහළුවා චණ්ඩවේ.” 
#“මම කුඩිම්බිය ඇත්තාවූ කෙකින්නක් නොවෙමි. මම ලොල්වූ කවුඩෙක්මි. තොපගේ වචනය නොකොට පියාපත් උදුරන ලද්දේ වෙමි. ගොචර භූමියෙහි සිට ආයෙහි මා බලවයි” කීයේය. 
#“යහළුව, නැවතද මෙබඳු දුකට පැමිණෙන්නෙහිද තාගේ ආචාර ශීලය වනාහි එබඳුය. මනුෂ්‍ය ලෝකයෙහිවූ භොගයෝ පක්ෂියා විසින් සුවසේ අනුභව කටයුත්තෝ නොවෙත්යයි” කීයේය. 
#
#රුචිර ජාතකය
#“සිත්කලුවූ මේ කෙකින්න කවඩු කැදැල්ලෙහි හිඳී  ඕ කවරක්ද? මාගේ යහළුවූ කවුඩු තෙමේ චණ්ඩය ඔහුගේ මේ නිවාසයවේ. 
#“යහළු ද්විජය, සාමාක නම් ඈ තෘණ බීජ භොජන කොට ඇත්තියක මා හඳුනන්නෙහිද? තොපගේ අවිවාද වචනය නොකොට පියාපත් සිඳුනා ලද්දේ වීමි. ගොචර භූමියෙන් ආයෙහි බලව.” 
#“යහළුව, නැවතද දුකට පැමිණෙන්නෙහි තාගේ ශීලය වනාහි එබඳුය. මනුෂ්‍ය ලෝකයෙහි වූ භොගයෝ පක්ෂියෙකු විසින් අනුභව කටයුත්තෝ නොම වෙත්යයි” කීයේය. 
#
#කුරුධර්ම ජාතකය
#“ජනප්‍රධානය, ඔබගේ ශ්‍රද්ධාවද, ශීලයද, වර්ණයද නොහොත් ගුණයද දැන අඤ්ජන වර්ණවූ තොපගේ හස්තිරාජයා කරණකොටගෙන කළිඟුරට රජු සමීපයෙහි, රජ්ජුරුවෙනි, තොපට ඇතු ගෙණ එම්හයි” ධන ධාන්‍යයෙන් පරිවර්තනය කෙළෙමු. 
#“අනුන් නිසා ආහාරාදීන් ජීවත්වන්නාහුද, අනුන් නිසා වැස තමාට කැමතිසේ හැසිරෙන ජීවිත ඇත්තාහුද යන මොවුන්ගෙන් යමෙක් මේ ලෝකයෙහි යමෙකු උදෙසායේද, මේ සියල්ලෝ ප්‍රතික්ෂේප නොකටයුත්තෝවෙති. මේ පූර්වාචාර්යයන්ගේ වචනයයි.” 
#“බමුණනි, තොපට රජුන්ට සුදුසුවූ රජුන් විසින් පරිභොග කටයුතුවූ යසස් ඇත්තාවූ අලංකෘතවූ රන් දැලින් මුවහකරණලද හස්ත්‍යාචාරීන් සහිතවූ මේ ඇත් රජහු දෙමි. කැමති මගකින් ගෙණයවුයයි” කීයේය. 
#
#රොමක ජාතකය
#“රෝමකය, ගල්ගුහාවෙහි මඳක් අධිකවූ පනස් අවුරුද්දක් විමසූම්හ. පෙර සැක නොකරන්නාවූ සන්හුන් චිත්ත සන්තාන ඇති පක්ෂීහු මාගේ අත් පසට එන්නාහුයයි. 
#“වක්‍රවූ බෙල්ලක් ඇතිහෙයින් වක්කවග නම් තැනැත්ත පෙර විශ්වාසවූ පක්ෂීහු දැන් කුමක් සඳහා අන් පර්වතයකින් කඳුරැළියකට යෙත්ද, යම්සේ පෙරවූවාහුද, එසේම මා නොසිතතියි” සිතමි. 
“බොහෝ කලක් වෙන්ව විසූ හෙයින් නොහඳුනද්ද? නොහොත් මොවුහු ඒ අප අඳුනන පක්ෂීහු නොවෙත්දැයි නොයෙක් ලෙස කියා වසඟ කරන්නට යත්න කෙරේ.” 
#“ආජීවකය, තා දනිමු. අපි මුළාවූවාහු නොවෙමු. තෝ ඒ තාපසයාමය. අපි ඔහුමය, අන්‍යයෝ නොවම්හ. තාගේ සිතද, මේ පක්ෂි ජනයා කෙරෙහි වෙනස්වූයේය. එසේ හෙයින් තට භයවෙමු.” 
#
#මහිස ජාතකය
#“සැහැල්ලුවූ හිතේ පැවැත්ම ඇති මිත්‍රද්‍රොහියාගේ මේ දුක සියලු කැමති අර්ථයන් දෙන්නහු මෙන් කවර කාරණයක් සඳහා ඉවසන්නෙහිද, 
#“මොහු අඟින් ඇන විනාශකරව. පයින්ද මැඬලව. වළකන්නෙක්ද නොවූයේ නම් අඥානයෝ බොහෝසේ කිපෙන්නාහුය. 
#“මෙතෙම මට මෙන් හඟින්නේ සෙස්සහුටද මෙසේ කරන්නේය. ඔහු එතැන්හි ලා ඒ වඳුරා විනාශ කරත්. මට ඒ පාපයෙන් මිදීම වන්නේයයි” කීයේය. 
#
#සතපත්ත ජාතකය
#“යම්සේ මාර්ගයෙහි මානවකතෙම වනයම ගොචරකොට ඇති වැඩකැමතිව කියන්නාවූ සිවල්දෙන අවැඩ කැමැත්තීයයි සිතාද? අවැඩ කැමති සතපත්‍රයා හෙවත් කෑරලා වැඩ කැමැත්තේයයි සිතාද? 
#“එපරිද්දෙන්ම මෙහි සමහර පුද්ගලයෙක් එබඳුවේ. වැඩකැමැත්තවුන් විසින් වචනයක් කියනලද්දේ විරුද්ධ වශයෙන් පිළිගණී. 
#“යම්කෙනෙක් වනාහි ඔහු භයින් ප්‍රශංසාකෙරෙත්ද? උසස් කෙරෙත්ද? ඔහු වනාහී හෙතෙම මිත්‍රයයි සිතයි. කවරෙක් මෙන්දයත් කෑරලාට මානවකයා මෙනි.” 
#
#පුටදූෂක ජාතකය
#“ඒකාන්තයෙන්ම මෘග රාජතෙම මල් මුළු කිරීමට දක්ෂයයි සිතමි. ඒ එසේමැයි උඩින් හෙලු හෙලු මුල කඩාබිද දමයි. අනික් මුලක් ඒකාන්තයෙන් කරන්නේය. 
#“මාගේ පියා හෝ මව හෝ මල් මුළුකිරීමට දක්ෂ නොවෙත්. කළ කළ දේ වනාහි කඩාබිඳ දැමීමු. එසේමැයි, මේ වානර කුලය මෙබඳු ස්වභාව ඇත්තේය. 
#“යම්බඳුවූ තොපගේ ධර්මයතෙම මෙබඳු වේනම් අධර්මය වනාහි කෙබඳුද? තොපගේ ධර්මය හෝ අධර්මය හෝ කිසිකලෙක්හි නොදකුම්හයි” කීයේය. 
#
##
#අබ්භන්තර වර්ගය. 
#අබ්භන්තර ජාතකය
#“යම් අඹ ගසක්හුගේ ඵලය දෙවියන් විසින් අනුභවයට සුදුසුද, ඒ අබ්භන්තර නම් අඹ ගසෙහි අඹ අනුභවකොට පහවූ දොළ ඇත්තාවූ ස්ත්‍රි තොමෝ චක්‍රවර්තියක්හු වදයි. 
#“සොඳුර, තීද අගබිසෝවෙහි  ඕ තොමෝද, ස්වාමියාහට ප්‍රියවූවාය. තිට රජතෙම මේ අබ්භන්තර නම්වූ අඹ ගසෙහි ඵලය ගෙන්වන්නේයි. 
#“ස්වාමීහට වැඩ පිණිස වීර්ය කරන්නාවූ කාය ජීවිතයෙහි අපෙක්ෂා නැත්තාහු ශූරවූ පුරුෂතෙම යම්බඳුවූ සුඛ කාරණයට පැමිණේද? මමද එය ලබන්නෙක් වෙමි.” 
#
#සෙය්‍යංස ජාතකය
#“කුශල ධර්මයෙන් යුක්තවූ යම් පුද්ගලයෙක් උතුම්වූ ධර්ම හෝ ඒ ධර්මයෙන් යුක්තවූ පුද්ගලයා හෝ සෙවනය කෙරේද, හෙතෙම ඉතා උතුම් වන්නේය. එසේමැයි. එකෙකු හා සමග මෛත්‍රී භාවනාව කොට වධයට සුදුසුවූ සියයක් පමණ තොප මරණින් මිදුවෙමි. 
#“සියලු ලෝකයා හා සමග එකතුව මෛත්‍රී භාවනා කොට කුමක් හෙයින් පරලොව ස්වර්ගයට නොයන්නේද, කශීරට වැසියනි, මේ වචනය අසවු. 
#“කංස නම්වූ බරණැස නිවාස ගෘහ ඇති මහරජතෙම මේ වචනය කියා දුන්නද හියවුරද බහා තබා ශීල සංයමයට පැමිණියේයයි” කීයේය. 
#
#වඞ්ඪකී ශූකර ජාතකය
#“පෙර මේ පෙදෙසෙහි හැසිරෙන්නේ ඌරන් මෙල්ලකොට උතුම් උතුම් ඌරන් මරන්නාවූ තෝ දැන් තනිවූයේ ඉවත්ව සිතන්නෙහිය. ව්‍යාඝ්‍රය, තාගේ බලය අද නැත්තේද?” 
#“මේ ඌරෝ පෙර භයින් පීඩිත වූවාහු රක්ෂාස්ථාන සොයන්නාහු වෙන වෙන දිසාවෙන් දිසාවට යති. දැන් එක තැනට එකතුව නාද කෙරෙත්. යම් තැනෙක්හි සිටියාවූ මොහු අද මා විසින් නොමැඩිය හැක්කාහුයි, 
#“රැස්වූ ශූකර සමූහයන්ට නමස්කාර වේවා. පෙර නොවූ මිත්‍රභාවයක් තෙමේ දැක කියමි. යම් තැනෙක්හි දළ ඇත්තාවූ මෘග සංඛ්‍යාත වූ ඌරෝ ව්‍යාඝ්‍රයා දිනුවාහුද, දළ බලකොට ඇත්තාවූ ඌරන් අතුරෙහි සමගිය හේතුකොට ගෙන සතුරා මැඩ මරණින් මිදුනාහුය.” 
#
#සිරි ජාතකය
#“හස්තිශිල්පාදී උගත් ශිල්ප ඇත්තාවූද, ශිල්ප නැත්තාවූද, උත්සාහ ඇත්තාවූ සිත් නැති ජනයෝ බොහෝවූ යම් වස්තුවක් රැස්කෙරෙත්ද, ඒ වස්තූන් පිනැත්තෙක්ම අනුභව කෙරේ. 
#“සෑමතන්හිම කළ පින් ඇත්තාහට අන්‍යවූ ප්‍රාණීන් මැඩපවත්වා ආයතන නොවූ තන්හිද බොහෝවූ සම්පත් වනාහි උපදිත්. 
#“ලාමක නොවූ කළ පින් ඇත්තාවූ සත්වයාහට ශ්‍රීමත් වූ කුකුළෝද, මාණික්‍යයෝද ශ්‍රීමත්වූ ආරක්ෂා යෂ්ටියද කරණලද පින් ඇති ස්ත්‍රී ලක්ෂණයෙන් යුක්තවූ ස්ත්‍රීහුද උපදිත් යයි” කීයේය. 
#
#මණිශූකර ජාතකය
#“සත් හවුරුද්දක් මැණික් ගුහායෙහි තිසක් පමණ දෙන විසුවෙමු. මාණික්‍යයා ගේ ශොභාව නසම්හයි අප විසින් මන්ත්‍රණය කරණ ලද්දේ විය. 
#“මැණික යම් යම්තාක් යමක්උලා ශුද්ධකරමුද, වැඩි වැඩියෙන් බබලයි. බමුණ, නුඹ විචාරමු මේ කාරණයෙහි කටයුත්ත කුමකැයි සිතන්නෙහිද?” 
#“මේ මැණික වෛදූර්ය ජාතිය වෙයි. කර්කෂ නොවේ. නිර්මලය. සුභය, එහෙයින් මේ මාණික්‍යරත්නයාගේ සොභාව නසන්නට නොපිළිවන. ශූකරයිනි බැහැරයවු යයි” කීය. 
#
#සාලුක ජාතකය
#“සාලුක නම් ශූකරයාගේ ස්වභාවය. කැමතිනොවෙව, හෙතෙම මරණයට කරුණුවූ ආහාරයන් අනුභව කරයි. එහි නිරුත්සාහ වූයේ බොල් මිශ්‍රවූ රොඩු අනුභව කරව. මෙය දීර්ඝායුෂ ඇතිවීමට කරුණුවේ. 
#“දැන් ඒ විවාහයෙන් යුක්ත පුරුෂයා සේවකයන් හා යුක්තවූයේ අමුත්තෙක්ව මෙහි පැමිණ සිටීද, එකල්හි මොහොලකට බඳු උඩුතොල ඇති මරණ පිණිස හෝනාවූ සාලුක නම් ශූකරයා දක්නෙහිය. 
#“මොහොලටබඳු උඩුතොල ඇති කපනලදුව හෝනාවූ හූරා දැක ගොන්නු අපගේ බොල් මිශ්‍රවූ රොඩු ආහාරයම උතුම්යයි” සිතූහ. 
#
#ලාභගරු ජාතකය
#“උමතු නුවූයේ කේලාම් නොකියන්නේ නෘත්‍ය නොකරන්නේ කලබල නැත්තෝ අඥානයන් කෙරෙහි ලාභය නොලබයි. තට මෝතොමෝ අපගේ ලාභානුශාසනායි. 
#“බමුණ, යශස් ලැබීමටද, ධනය ලැබීමටද, තම විනාශවන පරිද්දෙන් හෝ අධර්මයෙහි හැසිරීමෙන් හෝ සම්භවන යම් වෘත්තියක් ඇද්ද, එයට නින්දා වේවා. 
#“ඉදින් පාත්‍රයකුදු ගෙණ ගෘහ නැත්තේ පැවිදිව හැසිරෙන්නේද, අධර්මයෙන් යම් ජීවිකාවෘත්ති සෙවීමකුත් ඇද්ද, ඊට වඩා මේ භික්ෂාවෙන් වන දිවි පැවැත්වීමම උතුම්වේ.” 
#
#මච්ඡුද්දාන ජාතකය
#“මත්ස්‍යයෝ දහසකට වඩා අගිත්යයි යමෙක් මේ කාරණය අදහන්නේද, එසේ වූවෙක් නැත. මාගේද මෙහිලා මසුරන් සතක් වූහ. මමද ඒ මස්වැල මසුරන් සතක්දී ගත්තෙමි. 
#“මත්ස්‍යයන්ට ආහාරයදී මට පින් අනුමෝදන් කෙළේය. තා විසින් අනුමෝදන් කරණලද ඒ පින සිහිකරන්නාවූ මා විසින් තාගේ ධනය රක්නාලදී. 
#“කිපුනු සිත් ඇත්තාහට මෙලොවද, පරලොවද අභිවෘද්ධිය නොවේ. නරක වැඩ කරන්නාවූ යමෙක් පියා සතුවූ සම්පත්තිය සහෝදරයාට වඤ්චා කෙළේද, ඔහු දෙවතාවෝ නොම පුදත් යයි කීයේය.” 
#
#නානාච්ඡන්ද ජාතකය
#“මහරජ, වෙන වෙන අදහස් ඇත්තෝ වූ අපි එක ගෙයි වසමු. එහෙයින් මම ගම්වරයක් කැමැතිවෙමි. බැමිණිද, ගවයන් සියයක් කැමැත්තීය. 
#“මාගේ පුත්‍රවූ ඡත්‍ර නම් මානවකයා ආජානීය අශ්ව රථයක් කැමැත්තේය. මාගේ යෙහෙලිද මාණික්‍ය කුණ්ඩලාභරණයක් කැමැත්තීය. හීනවූ යම් මේ පූර්ණකා නම් දාසියක් ඇද්ද,  ඕතොමෝ කුල්ල මෝල හා සමග වංගෙඩියක් කැමතිවේ. 
#“බ්‍රාහ්මණයාහට ගම්වරයක්ද බැමිණියට ගවයන් සියයක්ද ඡත්‍ර නම් බ්‍රාහ්මණ පුත්‍රයාහට ආජානීය අසුන් යෙදූ රථයක්ද යෙහෙළිවූ කන්‍යාවට මිණි කොඬොලක්ද, යම් පූර්ණිකා නම් ලාමකවූ දාශියක් ඇද්ද, ඇයට වංගෙඩියක් හා මොහොළක්ද පිළියෙල කොට දෙව්යයි” කීයේය. 
#
#ශීල විමංසන ජාතකය
#“ආචාර ශීලයම යහපත් වේමැයි, ලෝකයෙහි ශීලය, නිරුත්තරය, බලව, දරුණු විෂ ඇති, නාගතෙමේ සිල්වත්යයි නොනසනු ලැබේ. 
#“සිල්වත්වූ පුරුෂතෙම යම් ශීලයකින් බුද්ධාදීවූ ආර්යයන්ගේ ප්‍රතිපත්තියෙහි හැසිරේයයි කියනු ලැබේද, ලෝකයෙහි යහපතකැයි දන්නා ලදද, එසේවූ ශීලය, ඒ මම සමාදන් වෙමි. 
#“සිල්වත් තෙමේ නෑයන්ටද පියවූයේ වෙයි. මිත්‍රයන් කෙරෙහිද බබළයි. ශරීරයාගේ බිඳීමෙන් මත්තෙහි සුගතියෙහි උපදීයයි” කීයේය. 
#
##
#කුම්භ වර්ගය 
#භද්‍රඝට ජාතකය: 
#“සියලු කැමති වස්තූන් දීමට සමර්ථවූ කුම්භ නම්වූ කළය ලදින් ඒ ධූර්තකයා යම්තාක් ඒ කළය රක්ෂා කෙරේද, ඒතාක් කල් හෙතෙම සැපය වඩන්නේය. 
#“යම් කලෙක්හි සුරාවෙන් මත්වූයේද, ආඩම්බර වූයේ එකල්හි ප්‍රමාදයෙන් කළය බිඳුනේය. ඉක්බිත්තෙන් නග්න වූද එකතු කොටගත් රෙදි කැබලි මසා හැන්දාවූද, අඥානතෙම පසුව වැනසේද, 
#“එපරිද්දෙන්ම යම් පුරුෂයෙක් වස්තුව ලබා පමණ නොදන්නේ අනුභව කෙරේද, ඒ නුවණ නැත්තේ භද්‍රඝටය බිඳිනා ලද ධූර්තකයා මෙන් පසුව තැවේයයි” කීයේය. 
#
#සුපත්ත ජාතකය
#“මහරජ, බාරාණසියෙහි නිබඳව වසන්නාවූ අසූ දහසක් පමණ කවුඩන්ගෙන් පිරිවැරූ සුපත්ත නම් කවුඩු රජෙක් ඇත. 
#“ඔහුගේ දෙළදුක් ඇත්තාවූ සුපස්සා නම් භාර්යාව රජ්ජුරුවන්ගේ මුළුතැන් ගෙයි පිසූ වෙන වෙන මාහැඟිවූ රාජ භොජනය අනුභව කරන්ට කැමති වේ. 
#“ඔවුන්ගේ මම දූතයෙක්මි. රජු විසින්ද මෙහෙයන ලද්දේ මෙහි ආවෙමියි. මාගේ ස්වාමියාට සත්කාර කෙරෙමි. එසේහෙයින් භත්ත කාරකයාගේ නාසිකාවෙහි වණය කෙළෙමියි” කීයේය. 
#
#කායවිච්ඡන්ද ජාතකය
#“එක්තරා පාණ්ඩු රෝග නම්වූ ව්‍යාධියකින් දැඩිකොට පහරණ ලද දුක්ඛිතවූ පෙළෙන්නාවූ මාගේ මේ ශරීරය අව්වෙහි වූ හුණු වැල්ලෙහි තබන ලද මලක් මෙන් වියළෙන්නේය. 
#“පවිත්‍ර නොවූ මේ ශරීරය පවිත්‍ර යයි, අඥානයන් විසින් කියන ලදී. යහපත් නොවූ මේ ශරීරය යහපත්යයි සම්මතය. කේශාදී නොයෙක් කුණපයන්ගෙන් සම්පූර්ණවූ මේ ශරීරය නුවණින් නොබලන්නාහට පවිත්‍ර ස්වරූපයෙන් වැටහේ. 
#“යම් ශරීරයෙක්හි ක්ලෙශ මුර්ච්ඡාවෙන් ඉතා මුසපත්වූ සත්වයෝ සුගතියෙහි ඉපදීමට මාර්ගය පිරිහෙළත්ද, එසේවූ ආතුරවූ පිළිකුල් කටයුතුවූ අපවිත්‍රවූ ව්‍යාධිය ස්වභාව කොට ඇත්තාවූ මේ කුණු ශරීරයට නින්දා වේවායි” කීයේය. 
#
#ජම්බුඛාදක ජාතකය
#“නොවිසිර පවත්නා ස්වරයෙන් යුක්තවූ මනොඥවූ ශබ්ද ඇති ශබ්ද පවත්වන්නවුනගෙන් උතුම්වූයේ යම් ජම්බු ශාඛාවෙක්හි හුන්නේ මයුර පෝතකයකු මෙන් මේ කවරෙක් නම් නාද කෙරේද? 
#“කුලපුත්‍රයාට ප්‍රශංසා කරන්නට කුලපුත්‍රයෙක්ම දනී. ව්‍යාඝ්‍ර පොතකයෙකු හා සමාන වර්ණ ඇත්තාවූ නුඹ යහළුව, බඩ පිරෙන තුරු දඹගෙඩි අනුභව කරව, තට දෙමි.” 
#“බොරු කියන්නාවූ එක්තැන්වූ ඔවුනොවුන් ප්‍රශංසා කරගන්නාවූ වමනය කළ ආහාරාදීන් කන්නාවූ කවුඩාද, කුණප අනුභව කරන්නාවූ හිවලාද යන දෙදෙනා ඒකාන්තයෙන් බොහෝ කලකින් දකුම්හයි” කීයේය. 
#
#අන්තජාතකය
#“මෘගරාජය, නුඹගේ කඳ වෘෂභ රාජයෙකුගේ කඳක් මෙන් වටය. ඇඟසෙලවීම සිංහයෙකුගේ මෙනි. තට නමස්කාර වේවා. කිසිවකුත් අපි ලබමු. 
#“කුලපුත්‍රයෙකුට ප්‍රශංසා කරන්නට කුල පුත්‍රයෙක්ම දනී. මොණරෙකුට බඳු බෙල්ල ඇති කවුඩුව, මේ එරඬු ගසෙන් බැස මෙහි එව.” 
#“මෘගයන් අතුරෙන් හිවලා ලාමකවේ. පක්ෂීන් අතුරෙන් වනාහි කවුඩා හීනයෙක. ගස් අතුරෙන් එරඬුගස හීනය. මේ හීනයෝ තුන්දෙනෙක් එක්වූවාහුයි” කීවේය. 
#
#සමුද්ද ජාතකය
#“ලවණ ජලයෙහි හාත්පසින් දුවයි. මත්ස්‍යයන්ද, මෝරුන්ද, වළක්වයි, රැලෙහිද ගැටෙයි, මේ කවරෙක්ද? 
#“සාගර නම්වූ ගංගාවන්ට ස්වාමිවූ සමුද්‍රය බොන්නට කැමැත්තෙමි. එසේ හෙයින් අනන්තපායී නම්වූ පක්ෂියාවෙමි. පිරවිය නොහැක්කාවූ තෘෂ්ණාවෙන් යුක්ත හෙයින් අතෘප්තය කියා දිශාවන්හි ප්‍රසිද්ධ වූයේ වෙමි. 
#“ඒ මේ සාගරය තෙම දිය බස්නා වේලාවට බසී. වැඩෙන වේලාවට පිරේ. මේ සාගරයාගේ බීමෙන් අඩුවීමෙක් නොපෙනේ. එසේ හෙයින් සාගරය වනාහි බී අවසන් කරන්නට නුපුළුවන් වේයයි” කීයේය. 
#
#කාමවිලාප ජාතකය
#“උස් තැන්හි යන්නාවූ පක්ෂිය, පක්ෂ පත්‍රයන් යාන කොට ඇත්තාවූ අහසෙහි ගමන් කරන්නාවූ පක්ෂිය, තෝ වනාහි කෙසෙල් කඳක් මෙන් මනොඥවූ කලවා ඇත්තියට මා හුල උන් බව කීයෙහි.  ඕතොමෝ බොහෝ කලක් සිහි කෙරේ. 
#“කඩුවටද හුලටද, නගනලද්දේය. මේ වනාහි ඒ මාගේ ප්‍රියාව නොදනී. ඒ චණ්ඩ තැනැත්තී මා කෙරෙහි ක්‍රොධය කරන්නීය. ඇගේ ඒ කෝපය මා තවයි මෙහි මේ හුල ඇවිණී දුක මා නොතවයි. 
#“හිස සමීපයෙහි තබනලද මේ උත්පලයකට බඳු සන්නාහයද, රනින් කරණ ලද ඇඟිලි මුදුවද මෘදුවූ කශී රට වස්ත්‍ර යුග්මයද ඇත. වස්තු කැමැත්තාවූ ඒ මාගේ ප්‍රියාව මෙයින් තෘප්තියට පැමිණේවායි’ කීයේය. 
#
#උදුම්බර ජාතකය
#“පැසුණු ගෙඩි ඇති මොහු දිඹුල්ගස්ය, නුගගස්ය, ගිවුලුගස්ය, මෙහි එව, නික්ම තෝද අනුභව කරව. සාදුකින් කුමට මිය යන්නෙහිද? 
#“යම්සේ මම අද ගස්වල ගෙඩි කෑයෙමි සුවපත්වීම්ද? එපරිද්දෙන් යමෙක් වෘද්ධයා පුදාද, හෙතෙම සුවපත්වේ. 
#“වනයෙහි උපන්නාවූ වඳුරා වනයෙහි උපන් වඳුරාගේ යම් වචනයක් වංචා කරන්නේද? එසේහෙයින් තා වැනිවූ ලදරු වඳුරෙක්ද, ඒ නොඅදහන්නේය. ජරාවෙන් ජීර්ණවූ මාවැනිවූ මහළු වඳුරෙක් නොඅදහන්නේයයි” කීයේය. 
#
#කොමාය පුත්ත ජාතකය
#“කොල, වඳුර, පෙර තෝ ක්‍රීඩා ස්වභාව ඇත්තාවූ අපගේ සමීපයෙහි පැන පැන ක්‍රීඩා කෙළෙහි. අපගේ ආශ්‍රමයෙහි වැඳිරි මුහුණු ආදී ක්‍රීඩාවන් කෙරෙහිය. වානරය, ක්‍රීඩා ස්වභාව ඇත්තාවූ තා කෙරෙහි අපි නොඇලෙමු.” 
#“ආයුෂ්මත්නී, මා විසින් බහුශ්‍රැතවූ හෙවත් බොහෝ උගත්වූ කෝමාය පුත්‍රයාගේ උතුම්වූ ධ්‍යාන විශුද්ධි තොමෝ අසන ලද්දීමය. එසේහෙයින් තෝ දැන් මා පෙර මෙන් නොසිතව. ධ්‍යානයෙන් යුක්තවම වාසය කරමු. 
#“ඉදිනුදු ගලෙහි බිජුවට වපුරන්නාහුද, වර්ෂාවද මනාකොට වසින්නේද, ඒ බීජය වනාහි නොමහටගත්තේද, එපරිද්දෙන් ඔවුන්ගේ වනාහි උතුම් වූ විශුද්ධි තොමෝ අසන ලදී. වානරය, තෝ ධ්‍යාන භූමියට දුරවෙහියයි” කීයේය. 
#
#වෘක ජාතකය
#“අනුන් දිවි නැසීමෙන් ජීවත් වන්නාවූ එසේ හෙයින් මස් හා ලෙය භොජන කොට ඇති වෘක තෙමේ ව්‍රතය සමාදන් වයේය. උපොසථයට පැමිණියේය. 
#“ශක්‍රතෙම ඔහුගේ ව්‍රතය දැන එළු රූපයෙන් සමීපයට පැමිණියේය. ඉක්බිති පහවූ තපස් ඇතිව පැමිණියේය. ලේ පානය කරන්නාවූ හෙතෙම තපස බිඳ ගත්තේ. 
#“එපරිද්දෙන්ම මේ ලෝකයේ දුර්වලයෝ හෙවත් සමාදන්වූ ගුණය රැකීමෙහි ශක්තිය නැත්තාවූ සමහරු එළුවා කරණකොට වෘකයා මෙන් තමාම සැහැල්ලු කෙරෙත්යයි” කීයේය. 
##
##තික නිපාතය නිමි.
#
