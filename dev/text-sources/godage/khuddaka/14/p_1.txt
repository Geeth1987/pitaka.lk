දුක නිපාතය 

#දළ්හ වර්ගය 
#රාජොවාද ජාතකය
#මල්ලික නම් රජ දැඩි තැනැත්තාට දැඩිපහරවල් දෙයි. මෘදුවූ පුද්ගලයා මෘදු බැවින් දිනයි. සත්පුරුෂයාද සත්පුරුෂ බැවින් දිනයි. අසත් පුරුෂයාද අසත් පුරුෂ බැවින් දිනයි. මේ රජතෙම මෙබඳු ගුණ ඇත්තේවෙයි. එබැවින් රථාචාර්යයා මාර්ගයෙන් පහවෙවයි” කීයේය. (මල්ලිකා නම් රජහුගේ රථාචාර්යයා බරණැස් රජහුගේ රථාචාර්යයාට මෙසේ කීය.) 
#“ක්‍රොධ ඇත්තහු ක්‍රොධ නොකිරීමෙන් දිනන්නේය. අයහපත් පුද්ගලයා යහපත් බැවින් දිනන්නේය. තද මසුරා දීමෙන් දිනන්නේය. බොරු කියන්නහු සත්‍ය වචනයෙන් දිනන්නේය. මේ රජතෙම මෙබඳු ගණ ඇත්තේවෙයි. එබැවින් සාරථිය මාර්ගයෙන් පහ වෙවයි.” කීයේය. 
#
#සිඟාල ජාතකය
#“මනාකොට පරීක්ෂා නොකොට කරණලද කර්මාන්ත ඇති සිතූ කටයුත්තෙහි නොවිචාරා වහා පටන් ගන්නා තැනැත්තහු මුඛයෙහි තබන ලද උෂ්ණ භෝජනයක් මෙන් ඒ ස්වකීය කර්මාන්තයෝ තවත්. 
#“සිංහ තෙමේද සිංහ නාදයෙන් රිදී පර්වතය ඒකනාද කෙළේය. සිවල්තෙම පළිඟු මිශ්‍රවූ රිදී පර්වතයෙහි වසන්නේ සිංහයාගේ නාදය අසා බියපත් වූයේ තැතිගැන්මට පැමිණියේය. ඔහුගේ හෘදයද පැළුනේයයි කීයේය.” 
#
#ශූකර ජාතකය
#“යහළුව, මම සිව්පායෙමි. යහළුව නුඹද සිව්පායෙහි, සිංහය, මෙසේ එව. නවතුව, බියපත්වූයේ කුමකට පලා යෙහිද?” 
#“අපවිත්‍රවූ කුණුවූ රෝම ඇත්තේවෙහිය. දුර්ගන්ධය හමන්නෙහිය. ශූකරය ඉඳින් මා හා යුදකරණු කැමැත්තෙහි නම් යහළුව තොපට ජයදෙමියි” කීයේය. 
#
#උරග ජාතකය
#“පිහිටක් කැමැත්තාවූ සර්පරාජතෙම ගල්සේ වර්ණයෙන් මේ වල්කලාවට ප්‍රවිෂ්ට වූයේය. ශ්‍රෙෂ්ඨවූ වර්ණයද පුදන්නෙම් කනු කැමැත්තෙමුදු කන්ට නොපොහොසත් වෙමි. 
#“උත්තමවූ වර්ණය පුදන්නාවූ කනු කැමතිවූද, යමෙක් කන්ට නොපොහොසත් වෙහිද, ඒ තෝ බ්‍රහ්මයා විසින් රක්ෂාකරණ ලද්දේ බොහෝ කලක්ම ජීවත්වෙව, තොපට දිව්‍යවූ ආහාරයෝ පහළ වෙත්වායි” කීයේය. 
#
#ගග්ග ජාතකය
#“ගර්ගය, වර්ෂ සියයක් ජීවත්වෙව, අනික් විසි හවුරුද්දක්ද ජීවත් වෙව, මා පිසාචයෝ නොකත්වා තෝ අව්රුදු සියයක් ජීවත් වෙව” 
#“තෝද අව්රුදු සියයක් ජීවත්වෙව, අනික් අව්රුදු විස්සද ජීවත්වෙව, පිසාචයෝ හලාහළ විෂය කත්වා, තෝ අව්රුදු සියයක් ජීවත් වෙවයි,” කීයේය. 
#
#අලීන චිත්ත ජාතකය
#අලීන චිත්ත කුමාරයා ආශ්‍රය කොට ඉතා සතුටුවූ මහත්වූ සේනාතොමෝ ස්වකීයවූ රාජ්‍යයෙන් අසන්තුෂ්ටවූ කොසොල් රජ දිවි තොර නොකොට අල්වා ගන්නීද, 
#මෙසේ ආශ්‍රය සම්පන්නවූ චතුර්විධ යෝගයාගේ ක්ෂෙමයට හෙවත් නිවනට පැමිණෙනු පිණිස කුශල ධර්මය වඩන්නාවූ පටන්ගන්නාලද වීර්යය ඇති මහණතෙම පිළිවෙළින් සියලු සංයෝජනයන් ක්ෂය කිරීමට පැමිණෙන්නේයයි” වදාළේය. 
#
#ගුණ ජාතකය
#“මෘගරාජය, උන්නතවූ දළ ඇත්තෙහිය, ඊශ්වරතෙම යම් දිග්භාගයකින් සේවකයා පහකරණු කැමතිද, ඒ දිශාභාගයෙන් ඒකාන්තයෙන් පහ කරයි. බලවතුන්ගේ ස්වභාව ධර්මය මෙසේ දැනගණුව. (නොහොත්) සිංහධෙනුව උස්වූ නාද ඇත්තී යම් කාරණයකින් ඒකාන්තයෙන් හිංසා කෙරේද, ඒ පරිදි තීද දණුව, සරණව සිටි තොප කෙරෙන් භය උපන්නේය. 
#“ඉදින් දුර්වලවුද මිත්‍රතෙම මිත්‍ර ධර්මයන්හී පිහිටියේ නම් හෙතෙම නෑයාදවේ. බන්ධුදවේ. හෙතෙම මිත්‍රයාදවේ. හෙතෙම මාගේ යහළුවාද වෙයි. සිංහය, ඉක්මවා නොසිතව, (හෙවත්) නින්දා නොකරව, හිවල්තෙම මාගේ ප්‍රාණය දුන් මිත්‍රයායයි” කීයේය. 
#
#සුහනු ජාතකය
#“සුහණු නම් අශ්වතෙම සෝන නම් අශ්වයා සමග යම් ප්‍රේමයක් කෙරේද, මේ ප්‍රේමය තමාගේ විෂම ස්වභාවයෙන් නොවේ. යම් සුහණු නම් අශ්වයෙක් සෝනනම් අශ්වයා හාසමාන ගෝචර ඇත්තේද, සුහණු නම් අශ්වයාද එබඳු මැයි. 
#“අශ්වයන් මත්තට දුවන ස්වභාවයෙන් හික්මීම නැති නිතර පටිය හෝ ලණුව කන ස්වභාව ඇති නරක අශ්වයා හා පවිටු බව සමවන්නේය. අසත් පුරුෂයා අසත් පුරුෂයා හා සම වන්නේයයි” කීයේය. 
#
#මොර ජාතකය
#“ඇස් ඇත්තාවූ ඒක රාජවූ (හෙවත්) මුළු සක්වලට ශ්‍රෙෂ්ඨවූ ස්වර්ණ වර්ණවූ පෘථිවිය බබුළුවන්නාවූ මේ සූර්යතෙම නැගෙණහිර දිගින් උදාවෙයි. එහෙයින් රත්රන් බඳු පැහැ ඇතිපොළොව බබුළුවන්නාවූ ඒ සූර්යයාට නමස්කාර කරමි. ඒ සූර්යයා විසින් අද රක්ෂා කරණලද්දෙමු. දවල් දවස වාසය කරමු. 

#“සියලු ධර්මයන් නුවණින් දැන පරතෙරට ගියාවූ යම් ශුද්ධ බ්‍රාහ්මණ කෙනෙක් ඇද්ද, ඔව්හු මාගේ නමස්කාරය පිළිගණිත්වා 
“ඒ බුද්ධාදීහුද මා රක්ෂා කෙරෙත්වා. අතීතයෙහිවූ බුදුවරුන්ට නමස්කාරවේවා. ඒ බුදුවරුන්ගේ බෝධියටද නමස්කාර වේවා අර්හත් ඵල විමුක්තීන් මිදුනවුන්ටද නමස්කාර වේවා, තදංග විමුක්ති ආදී පඤ්චවිධ විමුක්තියටද නමස්කාර වේවා. ඒ මයුරයා මේ පිරිත තොට ගොදුරු සෙවීම පිණිස හැසිරේයයි” වදාළේය. 
#
#විනීල ජාතකය
#“කාරණා කාරණා දන්නාවූ හංසයෝ යම් සේ විනීලකවූ මා උසුලත්ද එපරිද්දෙන්ම වේදේහ නම්වූ මියුළු නුවර වටකොට වසන්නාවූ රජුන්ගේ අශ්වයෝ උසුලන්නාහුය”යි සිතමි. 
#“විනීලය පර්වත දුර්ගය සේවනය කරන්නෙහිය. පුත්‍රයා තට භූමි නොවූ පර්වත විෂමස්ථානය සේවනය කෙරෙහිය. ග්‍රාමාන්තයෙහිවූ අපවිත්‍ර තැන් තාගේ මවට වාසස්ථානය මේ වාසස්ථානය සේවනය කරවයි” කීයේය. 
#
##
#සන්ථව වර්ගය. 
#ඉන්දසමාන ගොත්ත ජාතකය
#“අර්ථය දන්නාවූ ආචාර ආර්යවූ පුද්ගලතෙමේ අනාර්යවූ හෙවත් නිර්ලජ්ජවූ නින්දිතවූ පුද්ගලයා හා වශයෙන් එක්වීමක් වේවයි යහළු කමක් වේවයි නොකරන්නේය. කුමක් හෙයින්ද යත්? බොහෝ කලක් එක්ව විසූයේද, එය නොසලකා පාප ක්‍රියාවක් කරන්නේය. කුමක් මෙන්ද යත්? ඉන්ද්‍රසමාන ගොත්‍ර නම් තපස්වීහු (කළ්‍යාණ මිත්‍ර කම නොසලකා මැරූ) හස්තියා මෙනි. 
#“සීලයෙන්ද ප්‍රඥාවෙන්ද ශ්‍රැතයෙන් දැයි මා හා සමානයයි යමක්හු වනාහි දන්නේද ඔහු හා සමගම මිත්‍රත්වය කරන්නේය. කුමක් හෙයින්ද යත්? සත්පුරුෂයා හා සංගමය සුව එලවන්නේයයි” කීයේය. 

#
#සන්ථව ජාතකය
#“නින්දිත පුරුෂයා හා යම් එක්වීමක් වේද, ඒ එක්වීමට වඩා අධිකවූ ලාමක කමෙක් නැත්තේය. කුමක් හෙයින්ද යත්? ගිතෙලින්ද කිරිබතින්ද සන්තර්පණය කරණලද වහ්නි දෙවතාවා දුකසේ කරණලද පර්ණකුටිය (පන්සල) දැවීද, එහෙයිනි. 
#“සත්පුරුෂයා හා යම් එක් වීමෙක්වේද, ඒ මිත්‍ර සමාගමයට වඩා අධිකවූ ශ්‍රෙෂ්ඨ කමෙක් නැත්තේය. කුමක් හෙයින්ද යත්? සාමාවූ මුවදෙන සිංහයෙකුගේද ව්‍යාඝ්‍රයෙකුගේද දිවියෙකුගේද මුහුණ මිත්‍ර සම්බන්ධයෙන් ලොවීයයි” කීයේය. 
#
#සුසීම ජාතකය
#සුදුවූ දළ ඇති රන් දැලින් ගැවසීගත් සියයකටද වැඩිවූ තොපගේ මේ මුවෝ කෘෂ්ණ මෘගයහ. තොපගේ මේ හස්තීන් සුසීමය. පිය මුතුන් සම්බන්ධව සිහි කරමින් දෙමියි කීයෙහිද? 
#“සුදුවූ දළ ඇති රන් දැලින් වැසුනාවූ මාගේ මේ මෘගයෝ කෘෂ්ණ මෘගයහ. මාණවකය, ඒ මේ තොපගේ මේ ඇතුන් පියමුතුන් සම්බන්ධව සිහි කරන්නෙම් දෙමියි කියමියි” කීයේය. 
#
#ගිජ්ඣ ජාතකය
#“ගිජුලිහිණිතෙමේ යොදුන් සියයක් ඉක්මවා සිටියාවූද කුණපයන් බලයි යන යමක්වේද, කුමක් හෙයින් දැලටත් පාසයටත් හෙවත් පුඩුවටත් පැමිණ ද දැන නොගත්තෙහිද, 
#“ජීවිත විනාශය යම් කලෙක්හි වේද එකල්හි සත්ව තෙමේ දැලටද පාපයටද පැමිණෙත් (ජීවිත විනාශ කරණය) නොදනීය”යි කීයේය. 
#
#නකුළ ජාතකය
#“ජලාබුජය, අමිත්‍රවූ අණ්ඩජයා හා සමග මිත්‍ර භාවය කොට දළ විවෘත කොට ශයනය කෙරෙහිය. තොපට භය කොයින් ආයේද? (මුගටියන් දලබුවෙන් උපදනා හෙයින් ජලාබුජයයි ආමන්ත්‍රණය කොට සර්පයන් බිජුවටින් උපදනා හෙයින් අණ්ඩජ යයි කීහ.) 

#“අමිත්‍රයා කෙරෙහිදු සැක කරන්නේමය. මිත්‍රයා කෙරෙහිද විශ්වාසය නොකරන්නේය. කුමක් හෙයින්ද යත්? (මොහු කෙරෙන් භය නූපදනේ යයි නිශ්චය කළ මිත්‍රවූ) අභය ස්ථානයෙන් උපන්නාවූ භය මූලයන්ද කපයි. හෙවත් සර්වප්‍රකාරයෙන් විනාශ කරන්නේයයි” කීයේය. 
#
#උපසාළ්හක ජාතකය
#“උපසාළ්හක නම් ඇත්තවුන්ගේ සහස්‍රයෝ තුදුස් දෙනෙක් හෙවත් දහහතර දහසක් මේ ප්‍රදෙශයෙහි දවන ලදහ. ලෝකයෙහි නොමළ තැනක් නැත්තේය. 
#“යම් පුද්ගලයෙකු කෙරෙහි චතුස්සත්‍ය වස්තුකවූ පූර්ව භාග සත්‍ය නාමයද, ලොකොත්තර ධර්මයද, අවිහිංසාවද, ශීල සංයමයද, ඉන්ද්‍රිය දමනයද යන මේ ගුණ විශෙෂයෝ ඇද්ද, බුද්ධාදී ආර්යයෝ මෙය සේවනය කෙරෙත්ද, ලෝකයෙහි මේ ගුණ සමූහය අමෘත භාවය සාධක හෙයින් අමෘත ස්ථාන නම් වේයයි” වදාළේය. 
#
#සමිද්ධි ජාතකය
#“මහණ, යෞවන අවස්ථාවේ කාමානුභව නොකොට ශික්ෂායෙහි හැසිරෙහි. කාමානුභාවය කොට භික්ෂායෙහි හැසිරෙන්නෙහි නොවේද? මහණ, තරුණ කාලයෙහි පඤ්චකාමය අනුභව කොට මහලු කල්හි භික්ෂායෙහි හැසිරෙව. පඤ්චකාමානුභාවයට සුදුසු යෞවන කාලය තෙමේ ඔබ ඉක්මවා නොයේවා.” 
#“මම කාලය නොදනිමි. කාලය තෙමේ සැඟවුනේ නොදක්නා ලැබේ. එහෙයින් කාමානුභවය නොකොට හැසිරෙමි. මා තපස් කාලය ඉක්ම නොයේවායි” කීයේය. 
#
#සකුණග්ඝි ජාතකය
#“ශක්තියෙන් ගමන් කරන්නාවූ උකුසුතෙමේ නොහොත් දිය වවුල් ගොචරයෙහි සිටියාවූ කිරිල්ල කරා වහා පැමිණියේම ඒ ශීඝ්‍ර ගමනින් මරණයට පැමිණියේය. 
#“නීතියෙන් සමෘද්ධවු පිය පරපුරෙන් ආ ගොචරයෙහි ඇලුනේ තමහට අර්ථයක් බලන්නේ පහවූ සතුරා ඇති ඒ මම සතුටුවෙමියි” කීයේය. 

#
#අරක ජාතකය
#“යමෙක් ඒකාන්තයෙන් අප්‍රමාණවූ මෛත්‍රීවූ සිතින් උඩින්ද යටින්ද සරසින් දැයි සර්ව ප්‍රකාරයෙන් සියලු ලෝකයාට අනුකම්පා කරන්නේ වේද, 
#අප්‍රමාණ කොට එකඟ සිත් ඇතිව හිතවූ මෛත්‍රී චිත්තය මනාකොට වඩන ලදද, ප්‍රමාණ කරණ ලද්දාවූ යම් කාමාවචරකුශල කර්මයක් ඇද්ද, ඒ කර්මය ඒ අර්පණා නම් අවස්ථාවට පැමිණි මෛත්‍රී චිත්තයෙහි නොම සිටින්නේ යයි” කීයේය. 
#
#කකණ්ටක ජාතකය
#“පෙර තොරණ අග මේ කටුසුතෙමේ උඩඟු නොවෙයි. මහෞෂධය දනුව, කකණ්ටක තෙමේ කුමක් හෙයින් උඩඟුවූ යේද, 
#“කටුසු තෙමේ නොලද විරූ අඩමස්සක් ලැබ මියුළු නුවර අධිපති ඇති වේදෙහ නම් රජහු ඉක්මවා සිතායයි” කීයේය. 
#
##
#කළ්‍යාණ ධර්ම වර්ගය. 

#කළ්‍යාණ ධම්ම ජාතකය
#“ජනෙන්ද්‍රය, ලෝකයෙහි යම් කලෙක්හි කල්‍යාණ ධර්ම ඇත්තේ යයි පැනවීමක් වීද, ඒ පැනවීමෙන් ප්‍රඥා සහිතවූ මනුෂ්‍යතෙමේ නොපිරිහෙන්නේය. අධ්‍යාත්මිකවූ ලජ්ජාවෙන්ද පුරුෂයෝ ප්‍රව්‍රජ්ජ්‍යා ධුරය ගනිත්, 
#“ජනප්‍රධානය, ලෝකයෙහි කළ්‍යාණ ධර්ම යයි යමක් ඇද්ද, ඒ මේ පැනවීම මෙහිලා මා විසින් අද පැමිණෙන ලදී. ඒ පැනවීමය මම බලන්නෙම් මෙහිලා පැවිදිවන්නෙමි. මෙහිලා කාම අනුභවයෙහි මාගේ කැමැත්ත නැත්තේයයි” කීයේය. 
#
#දද්දර ජාතකය
#“මෘගරාජය, රජත පර්වතය කවරෙක් මහත්වූ ශබ්දයෙන් ගුගුරුවාද සිංහයෝ කුමකට ප්‍රතිනාද නොකෙරෙද්ද, මෙතෙම කිනම් එකෙක්ද? 
#“පුත්‍රය, මෘග ජාතීන්ගෙන් ඉතා පහත්වූ හිවලා හඬයි. මොහුගේ ජාතිය පිළිකුල් කරන්නාවූ සිංහයෝ නිශ්ශබ්දව හිඳිත් යයි” කීයේය. 

#
#මක්කටක ජාතකය
#“පියාණෙනි, මේ මිනිසෙක් තල්ගස මුල ආශ්‍රය කොට සිටියේය. මේ ගෘහයද ඇත. එබැවින් මොහුට මේ ගෙය දෙමු.’ 
#“පුතනුවෙනි, ඔහු නොකැඳවව, අපගේ ගෘහය දූෂණය කරන්නේය. සුශීලවූ බ්‍රාහ්මණයෙකුගේ මෙබඳුවූ මුහුණක් නොවේයයි” කීයේය. 
#
#දුතිය මක්කටක ජාතකය
#“ග්‍රීෂ්මයෙන් පීඩිත වූ පිපාසා ඇත්තාවූ තට බොහෝවූ ජලය දුනිමු. ඒ තෝ ජලය බී දැන් වඳුරු මුහුණු කොටගෙණ කිකිං යන ශබ්ද කෙරෙහිය. පවිටු ජනයා හා (හෙවත්) කෙළෙහිගුණ නොදන්නා ජනයා හා එක් නොවීම උතුම් වේ. 
#“කවර නම් වඳුරෙක් සිල්වත් යයි තා විසින් අසන ලද්දේද? දක්නා ලද්දේ හෝ වේද? දැන් වනාහී තා හිස වර්චස් සළා කිලුටු කෙරෙමි. අප වඳුරන්ගේ මෝතොමෝ ධර්මතා යයි” කීයේය. 
#
#ආදිච්චුපට්ඨාන ජාතකය
#“සියළු සත්වයන් කෙරෙහි ශීලයෙන් යුක්තවූවෝ විද්‍යමාන වෙත්ලු. හීනවූ වඳුරා බලව, හිරු වඳිමින් සිටිනේය යනුයි.”) 
#“මොහුගේ ශීලයක් දැන නොගණිව්. නොදැන ප්‍රශංසා කරන්නාහුය. ගිනි පුදන කෙනෙස්සද වර්චස් ලා කිළුටු කරණලදී. කෙණ්ඩි දෙකක්ද මොහු විසින් බිඳින ලදහයි’ කීයේය. 
#
#කලායමුට්ඨි ජාතකය
#“ජනෙශ්වරය, ගස්වල අතු ගොදුරුකොට ඇති හෙවත්) සඤ්චාර ස්ථාන කොට ඇති මේ වඳුරා ඒකාන්තයෙන් අඥානය. මොහුගේ ප්‍රඥාව නැත. හුදෙක් (හෙවත්) කඩල මිටක් විසුරුවා බිම වැටුණු කඩල ඇටය සොයයි. 
#“එපරිද්දෙන්ම, රජ්ජුරුවෙනි, අපිද ඉතා ලොහොබිවූ යම් අනික් කෙනෙක් දැයි, මේ සියල්ලම කඩල ඇටයෙන් වඳුරා මෙන් මදදෙය නිසා බොහෝවූ දෙයින් පිරිහෙමුයි” කීයේය. 

#
#තින්දුක ජාතකය
#“දුනු හියවුරු ගත් අත් ඇත්තවුන් විසින්ද, උතුම් කඩු දරන්නවුන් විසින්ද, හාත්පසින් පිරිවරණ ලද්දෙමු. කෙසේනම් මෙයින් මිදීමෙක් වන්නේද? 
#“බොහෝ කටයුතු ඇත්තවුන්ට කිසි අර්ථයෙක් උපන්නේවී නම් යෙහෙක. තිඹිරි ගසේ නොවැටුනු ගෙඩි ඇති තැන් ඇත. තිඹිරි කෑමටම ලැබේවායි” කීයේය. 
#
#කච්ඡප ජාතකය
#“මාගේ උපන් තැනයයි කියාද, මා වැඩුනු තැනයයි කියාද, මෙසේ මඩෙහි වැදහොත්තෙමි. මා ඒ මඩ දුර්වලයෙකු යම්සේද, එසේම විනාශයට පැමිණ විය. කුම්භකාරය, එහෙයින් තට කියමි. මාගේ වචනය අසව ගමෙහි හෝ (නොහොත්) වනයෙහි හෝ යම් තැනක සුවයට පැමිණේද? 
#“එසේවූ ස්ථානය කාරණා කාරණා දන්නාවූ පුරුෂයාට උපන් ස්ථානය නමුදු වැඩුනු ස්ථානය නමුදුවේ. යම් තැනෙක්හි ජීවත් වන්නේද, එතනටම යන්නේය. වාසස්ථානයෙන් නැසුනේ නොවන්නේයයි’ කීයේය. 

#සතධම්ම ජාතකය
#“එයද ස්වල්පය ඒ මද බතද ඉඳුල්ය. ඒ මදවූ ඉඳුල් බතද අපට දුකසේ දුන්නේය. ඒ මම පිරිසිදුවූ බ්‍රාහ්මණ ජාති ඇත්තෙමි. යම් බතක් මා විසින් අනුභව කරණ ලදද එයද ලේ හා මිශ්‍රකොට වමාරණ ලදී. 
#“මෙසේ (ආජීව පාරිශුද්ධිශීල නම්වූ) ධර්මය දුරු කොට අධර්මයෙන් යම් මහණෙක් ජීවත් වේද, හෙතෙම ශත ධර්ම නම් බ්‍රාහ්මණ පුත්‍රයාමෙන් ලැබූ ලාභයෙන්ද, සතුටු නොවේයයි” වදාළේය. 
#
#දුද්දක ජාතකය
#(අඥානයන් විසින් දෙන්නට නොපිළිවන් හෙයින්) දුද්දද නම්වූ දානය දෙන්නවුන්ගේ දුෂ්කරවූ කර්මය කරන්නවුන්ගේ අසත්පුරුෂයෝ අනුක්‍රියා කරන්නෝ නොවෙති. ඒ එසේමැයි සත් පුරුෂයන්ගේ ධර්මය නොදතහැකිවේ (නොහොත්) පැමිණෙන්ට නොපිළිවනි. 
#“එහෙයින් සත්පුරුෂයන්ගේද, අසත් පුරුෂයන්ගේද, මෙලොවින් පරලොව ගතිය වෙන වෙන වන්නේයි. එසේමැයි දානශීලාදියෙහි නොහැසිරෙන අපණ්ඩිත ජනයෝ නරකයට යෙති. දානශීලාදී ක්‍රියාවන්හි යුක්ත සත්පුරුෂ ජනයෝ ස්වර්ග පරායණකොට ඇත්තෝ වෙත්. (හෙවත්) මහත්වූ ස්වර්ග සුචය අනුභව කෙරෙතියි” කීයේය. 

#
##
#අසදෘශ වර්ගය. 

#අසදිස ජාතකය
#“මහත්වූ බල ඇති ඊසැර දුර හෙළන්නාවූ ඉලක්කය නොවරදවා විදින සුළුවූ මහත් වූ සම්පට ආදීන් වීදාරණය කරන්නාවූ ධනුර්ධරවූ අසදෘශ නම් රාජ පුත්‍රතෙම 
#“සියලු සතුරන් යුද්ධකොට පළවා කිසිකුත් නොපෙළීය (හෙවත්) ප්‍රාණඝාත නොකෙළේය. කුමක් කෙළේද යත්? බාලසොහොයුරා සුවපත් කොට ශීල සංයමයට පැමිණියේයයි” කීයේය. 
#
#සංගාමවචර ජාතකය
#“යුද්ධ භූමියෙහි හැසිරෙන්නාවූ ශූරවූ බල ඇත්තෙකැයි ප්‍රසිද්ධවූයෙහිය. හස්තිය වාසල් දොරට පැමිණ කුමක් හෙයින් පසුබස්නෙහිද? 
#නුවර යතුරු අගුළ වහා මර්දනය කරව. උළුවහු කණුද උදුරව හස්තිරාජය වාසල දොරවල් මැඩ වහා නුවරට ඇතුල් වෙවයි” කීයේය. 
#
#වාළෝදක ජාතකය
#“අල්ප රසවූ හීණ රස ඇත්තාවූ නියඳ වල්ලෙන් පෙරූ හෙවත් නියඳ වලින් කළ පෙරහනින් පෙරූ ජලය පානයකොට කොටළුවන්ට මදය හට ගණියි. ප්‍රණීතවූද මේ රසය පානයකොට අශ්වයන්ට මදය නොවඩන්නේය. කාරණා කිම්දැයි, විචාළෝ, 
#“ජනශ්‍රෙෂ්ඨය, ලාමක ජාති ඇත්තේ එයින් පුෂ්ට වූයේ රශයෙන් මඳවූද ජලය, පාණය කොට මත්වේ. බර උසුලන ස්වභාව ඇත්තාවූ උතුම් කුලයෙහි උපන් අශ්ව තෙමේ අග්‍රවූ මිදි රසය පානයකොට මත් නොවේයයි” කීයේය. 

#
#ගිරිදත්ත ජාතකය
#“සාමනම් රජහුගේ පණ්ඩව නම්වූ අශ්වතෙම ගිරිදත්ත නම් කොරවූ අස් ගොව්වා විසින් දූෂණය කරණ ලද්දේ පුරාතනවූ ප්‍රකෘතිය හැර ඒ අස්ගොව්වාගේ ප්‍රකෘතියම අනුගමනය කෙරේ. 
#“ඉදින් ඔහුට අනුජාතවූ සුන්දරවූ ආකාරයෙන් කපනලද හිසරැවුල් ඇති පුරුෂයෙක් ඒ අශ්වයා කටකලියාවෙහි පටියෙන් අල්වාගෙණ අශ්ව මණ්ඩලයෙහි පරිවර්තනය කෙළේ වී නම් වහාම ඒ කොරබැව්හැර ඒ අස් ගොව්වාගේ ප්‍රකෘතියම අනුව ගමන් කෙරේයයි” කීයේය. 
#
#අනභිරති ජාතකය
#“යම්සේ කැළඹුනාවූ අප්‍රසන්නවූ ජලයෙහි රන්වන් බෙල්ලන්ද වටබෙල්ලන්ද මත්ස්‍ය වර්ගයාද නොදක්නේද, එපරිද්දෙන් සිත රාගාදීන් කැළඹුනු කල්හි ආත්මාර්ථයද පරාර්ථයද නොදකී. 
#“යම්සේ නොකැළඹුනාවූ ප්‍රසන්නවූ ජලයෙහි රන්වන් බෙල්ලන්ද මත්ස්‍ය සමූහයාද, හෙතෙම දක්නේද, එපරිද්දෙන් සිත ලෝභාදීන් නොඇලුණු කල්හී ආත්මාර්ථයද පරාර්ථයද ඒ පුරුෂතෙම දකියි” කීයේය. 
#
#දධිවාහණ ජාතකය
#“මේ අඹගස පෙර වර්ණයෙන් සුගන්ධයෙන්ද, මිහිරි රසයෙන්ද, යුක්තවිය. ඒ පෙර කරණ පූජාවම ලබන්නාවූ අඹගස කවර හෙතුවකින් තිත්තවූ ගෙඩි ඇත්තේවීද? 
#“දධිවාහණ නම් දෙවයෙනි, තොපගේ අඹගස කොසඹගස් පිරිවර කොට ඇත්තේ මී, අඹ මුල කොසොඹ මුල් එක්ව සිටියේය. අඹ අතු කොසොඹ අතුවලින් සෙවුනාහ. ඒ අමිහිරිවූ කොසොඹ වෘක්ෂයන්ගේ එක්ව වාසයෙන් මේ අඹ ගස අමිහිරි පල ඇත්තේ වී යයි” කීවේය. 
#
#චතුමට්ට ජාතකය
#“උස්වූ ගසෙහි නැගී රහසිගතව මන්ත්‍රණය කරහුය බැස පහත් තන්හී සිට මන්ත්‍රණය කරව්. මෘග රාජයාද අසයි. 
#“යම්හෙයකින් සුපර්ණනම්වූ හංසාය සුපර්ණයකු හා දෙවතාත්මවූ හංසයා දෙවතාත්මවූ හංසයකු හා මන්ත්‍රණය කෙරේද, ඒ මන්ත්‍රණයෙහි කරුණු සතරකින් (හෙවත්) සතර ගුණයෙන් හීණවූ තට කවර ප්‍රයෝජනයෙක්ද, ජම්බුකය, බිලයට ඇතුළු වෙවයි,” කීයේය. 

#
#සීහ කොත්ථු ජාතකය
#“සිංහයන්ට බඳුවූ ඇඟිළි ඇති. සිංහයන්ට බඳුවූ නිය ඇති. සිංහ පාදයෙහි පිහිටි ඒ සිංහතෙම සිංහ සමූහයෙහි අන්‍යයන් හා අසමානව අන් පරිද්දකින් නාද කෙරේ හෙවත් සිවල් හඬින් හඬයි. 
#“සිංහරාජයාගේ පුත්‍රය, තෝ නාදනොකරව, නිශ්ශබ්දව වනයෙහි සිංහයන් අතර වාසය කරව. ස්වරයෙන් වනාහී තා දැන ගත්තාහුය. තට පියා සතු ස්වරය නැත්තේයයි” කීයේය. 
#
#සීහ චම්ම ජාතකය
#“මෙය සිංහයෙකුගේ නාදය නොවෙයි. ව්‍යාඝ්‍රයෙකුගේ නාදය නොවෙයි දිවියෙකුගේ නාදය නොවෙයි සිංහ සමකින් පොරොවණලද ලාමකවූ කොටළුවෙක් නාද කෙරෙයි. 
#“කොටළුවා සිංහ සමින් පොරවන ලද්දේ, නිල්වූ යව බොහෝ කලක්ම කන්නේය, කොටළු හඬින් හඬන්නේම දූෂ්‍ය වූයේ යයි” කීයේය. 
#
#ශීලානිශංස ජාතකය
#“ශ්‍රද්ධාවගේද, ශීලයාගේද, පරිත්‍යාගයාගේ ද මේ ආනිශංස ඵලය බලව, දිව්‍ය නාගතෙම නැවක ආකාරයෙන් ශ්‍රද්ධාව ඇති උපාසකයා උසුලයි. 
#“සත්පුරුෂයන් හා සමග එක්ව වාසය කරන්නේය. සත්පුරුෂයන් හා මිත්‍ර සන්ථවය කරන්නේය. ප්‍රයෝජන කිමදයත්? සත්පුරුෂයන්ගේ වනාහි එක්ව වාසයෙන් කරනැවෑමිවූ අසත්පුරුෂයා පවා සුවසේ යන්නේ යයි” කීයේය. 
#
##
#රුහක වර්ගය 

#රුහක ජාතකය
#“රුහකය, සිඳී ගියාවූද දුනුදිය තොමෝ නැවත ගළපනු ලබාද එපරිද්දෙන් තෝද පැරණි අඹුව හා සමගිවෙව, ක්‍රොධයාගේ වසඟයට නොයව, 

#“දුනුදිය සාදන්නවුන් විද්‍යමාන කල්හි අනික් දුනුදියක් කරන්නෙමුද, එමෙන් පැරණි අඹුවගෙන් කම් නැත්තේමයයි” කීයේය. 
#
#සිරිකාලකන්නි ජාතකය
#“ස්ත්‍රීතොමෝ රූ ඇත්තී වන්නීය.  ඕතොමෝද ආචාරශීලී වන්නීය. පුරුෂයෙක් ඇය නොකැමැති වන්නේය. මහෞෂධයෙනි, එය අදහන්නෙහිදැයි” රජ විචාළේය. 
#“මහරජ අදහමි. පුරුෂතෙම පිංනැත්තේ වන්නේ නම් ශ්‍රී තොමෝද කාලකන්නීද යන දෙදෙන කිසිකලෙකත් එක්ව නොවෙසෙත්යයි” පණ්ඩිතතෙම කීයේය. 
#
#චුල්ලපදුම ජාතකය
#“ ඕතොමෝ මෝමය. අනික් තැනැත්තියක් නොවෙයි. මමද හෙතෙමේමය. අනිකෙක් නොවෙමි. ඒ අත් සිඳිනලද කොටාද මේ තෙමේමය. අනිකෙක් නොවේ. මාගේ කුමාර කලම ලද ස්වාමියයි යමක් තොමෝ කීද, ( ඕතොමෝ මෑය) ස්ත්‍රීහු නම් වධ කරන්නට සුදුස්සහ. ස්ත්‍රීන් කෙරෙහි සැබවක් නැත්තේය. 
#“රෞද්‍රවූ ගුණ නැතිබැවින් මළමිණියක් වැනිවූ පරදාරාවන් සේවනය කරන්නාවූ මේ කොටාද මොහොලෙන් තළා ලාමකවූ පතිව්‍රතා ඇති ජීවත්වන්නාවූම මැගේද කන් හා නාස් සිඳව්යයි” කීයේය. 
#
#මණිචොර ජාතකය
#“සිල්වතුන් රක්ෂා කරන්නාවූ දෙවතාවෝ නැතැයි හඟිමි. එබඳු කටයුත්තකදී බැහැරට යෙතියි සිතමි. 
“මේ ලෝකයෙහි ලෝකපාලක දේවතාවෝත් නොම ඇතැයි හඟිමි. වහා බලාත්කාරකම් කරන්නාවූ සංයම නැත්තවුන්ගේ සැහැසිකම් වළක්වන්නෝ නොම ඇත්තාහයි සිතමි. 
#ඒ අධාර්මික රජහුගේ විජිතයෙහි නොකල්හි වැසි වසියි. ඔහුගේ රාජ්‍යයෙහි උවමනා කාලයෙහි නොවසියි. ස්වර්ග සංඛ්‍යාත ස්ථානයෙන්ද ඒ අධර්මිෂ්ට රජ පහවේ. හෙතෙම මෙපමණකින් නෂ්ටවූයේ නොවේදැයි” කීයේය. 
#
#පබ්බතුපත්ථර ජාතකය
#“සිත්කළුවූ හිමාලය පර්වතයට සමීපව පැතිරසිටි භූමියෙහි සිහිල් දියෙන් පිරුණාවූ පොකුණක් හෙවත් ගංගාවක් ඇතිවූවාය. සිංහයෙකු විසින් රක්නාලද ඒ පොකුණ හිවලෙක් එය දන්නේම එහි වැද පැන් බීවේය. 
#“මහරජ, ඒකාන්තයෙන් දිවි ආදිවූ සියලු සිව්පාවෝ මහගඟ පැන් බොත්මය. එහෙයින් ගංගා නොවූයේ නොවෙයි. 
“තට ඉදින් තොප අඹු ප්‍රියවීනම් ක්ෂමාකරව, හෙවත් ඉවසවයි” කීයේය. 
#
#වළාහස්ස ජාතකය
#“යම් මනුෂ්‍ය කෙනෙක් බුදුන් විසින් දෙශනා කරණලද අවවාදය නොකෙරෙද්ද, ඔව්හු තුමූ රකුසයන්ගේ රැවටිල්ලෙන් බලවත් විනාශයට පැමිණියාවූ වෙළෙන්දන් මෙන් ව්‍යසනයට පැමිණෙන්නාහ. 
#“යම් මනුෂ්‍ය කෙනෙකුන් බුදුන් විසින් දෙශනා කරණලද අවවාදය කෙරෙද්ද, ඔව්හු වළාහක අශ්වරාජයා නිසා කැමති තැනට පැමිණියාවූ වෙළෙන්දන් මෙන් සුවසේ පරතෙරට හෙවත් නිවනට පැමිණෙන්නාහුයයි” වදාළේය. 
#
#මිත්තාමිත්ත ජාතකය
#“ඔහු දැක සිනහ නොවෙයි. ඔහුගේ වචනය අසා සතුටු නොවෙයි. මේ ද්වෙෂ ඇත්තහුට ඇස් නොදෙයි. හෙවත් ඍජුව ඔහු දෙස නොබලයි. විරුද්ධවද පවත්නේයි. 
#“මෙකී ආකාරයෝ සතුරා කෙරෙහි පිහිටියාහු වෙත්. නුවණැත්තේ යම් කරුණෙකින් දැකද අසාද සතුරා ඇඳින ගන්නේද ඔහුගේ මේ ආකාරයෝය යනු අභිප්‍රායයි. 
#
#රාධ ජාතකය
#“පුත්‍රය, දැන් පිටත සිට ආයෙමි. කලක්ගතවූයේ නොවෙමි පුත්‍රය, තාගේ මව කිමෙක්ද? අනිකෙකු සේවනය කෙරේදැයි” විචාළේය. 
#“සත්‍යයෙන් යුක්තවූ මේ වචනය මනාකොට කිය හැකි නොවේ. (ඉදින් වූ පරිදි කීයෙම් නම්) උණු හළුයෙහි දවා හොවන ලද පොට්ඨපාද ගිරවා මෙන් හෝනේයයි” කීයේය. 

#
#ගහපති ජාතකය
#“කොටුවට බැස්සාවූ යම් මේ (පවිටු තැනත්තියක්) නොදකිමියි කියාද, ඒ කාරණයෙන් ගම්පතිය තට කියමි. ඉතා දුක්වූ ස්වල්පවූ ජීවිතය පවත්නා කල්හි මාංශය අපට දෙන්නේ කෙට්ටුවූ මහළු ගොණා දෙමසක් කල් නියමකොට ඒ කාලය නොපැමිණි කල්හි ඉල්වන්නෙහිය. 
#“එයද මට රුචි නොවෙයි. මට (වී නැති බව දැන දැන නොදකිමියි කියන ලාමක ස්ත්‍රියගේ වචනයද නො පැමිණි කල්හි මස් මිළ ඉල්ලීමද යන මේ දෙක නොවැටහේ මට මෙකී කරුණු දෙක රුචි නොවේයයි” කීයේය. 
#
#සාධු ශීල ජාතකය
#“එකෙකුගේ ශරීරයෙහි අභිරූප භාවය ඇත. එකෙකුගේ වෘද්ධි භාවය ඇත. එකෙකුගේ සුජාත භාවය හෙවත් කුලවත්බව ඇත. එකෙකුගේ සුශීලභාවය ඇත. බමුණ තොපම විචාරමු. ඒ සතර දෙනා අතුරෙන් කවරක්හු කැමැති වෙමුද? (නොහොත්) කවරක්හට දෙමුද අභිරූප ශරීරයෙහි අභිවෘද්ධියෙක් ඇත්තේය. වෘද්ධි භාවයට නමස්කාර කරන්නේය. කුලවත් පුරුෂයා කෙරෙහි වැඩෙක් ඇත. අපට නම් ආචාරාදී ශීලය රුචිවේයයි” කීයේය. 
#
###
#නතංදළ්හ වර්ගය. 

#බන්ධනාගාර ජාතකය
#“යකඩ මාංචුවද දාරුමයවූ බන්ධනයද, වැහැරි ආදීන් කළ බැමිද යන යම් මේ බන්ධනයක් ඇද්ද, එය දෘඪවූ බන්ධනයයි නුවණැත්තෝ නොකීහ. වැලි කුමක්ද යත්, මැණිකෙහිද කුණ්ඩලාභරණයන්හිද අතිශයින් ඇළුණාවූ ඇල්මද පුතුන් කෙරෙහිද අඹුවන් කෙරෙහිද යම් අපේක්ෂාවකුත් ඇද්ද, 
#“මේ බන්ධනය දැඩියයි ප්‍රාඥයෝ කියති. ඔබ මොබ ඇද පහත හෙළන්නාවූ ලිහිල්වූ දුරලිය නොහැක්කාවූ යම් ක්ලෙශ බන්ධනයක් ඇද්ද, මෙයද ප්‍රඥා කඩුවෙන් සිඳ කාමයන්හි අපේක්ෂා නැත්තාවූ නුවණැත්තෝ පස්කම් සුවය හැරදමා තපසට යෙතියි” වදාළේය. 

#
#කෙළිශීල ජාතකය
#“හංසයෝද, කොස් ලිහිණියෝද, මොණරුද, ඇත්තුද, එළුවෝද, අවශෙෂ මෘගයෝද යන මේ සියල්ලෝ සිංහයාට බියවෙත්. ශරීරයෙහි සමාන බවක් නැත්තේය. 
#“එපරිද්දෙන්ම මිනිසුන් අතරෙහි ඉදින් වයසින් බාළවූයේද, නුවණැත්තේ නම් හෙතෙමේම එහි මහත්වේ. මහත් ශරීර ඇත්තේද අඥාන තෙමේ මහත් නම් නොවේ යයි” කීයේය. 
#
#ඛන්ධවත්ත ජාතකය
#“විරූපාක්ෂ නම් නාග රාජ කුලය හා සමග මාගේ මෛත්‍රිය ඒරාපථ නම් නා කුලය හා සමග මාගේ මෛත්‍රිය ඡබ්‍යාපුත්ත නම් නා කුලය හා සමග මාගේ මෛත්‍රිය කෘෂ්ණා ගෝතමකයන් හා සමග මාගේ මෛත්‍රිය. 
“පාද රහිතයන් හා මාගේ මෛත්‍රිය ද්විපාදයන් හා මාගේ මෛත්‍රිය චතුෂ්පාදයන් හා මාගේ මෛත්‍රිය බහුප්පාදයන් හා මාගේ මෛත්‍රිය, 
“මා අපාදකයෙක් හිංසා නොකෙරේවා මා ද්විපාදයෙක් හිංසා නොකෙරේවා මා චතුප්පාදයෙක් හිංසා නොකෙරේවා මා බහුප්පාදයෙක් හිංසා නොකෙරේවා. 
සියලු සත්වයෝද, සියලු ප්‍රාණීහුද, සියලු භූතයෝද හුදෙක් සියල්ලෝ යහපතක්ම දකිත්වා, කිසි සත්වයෙකු කරා දුකක් නොපැමිණේවා. 
#“සර්වඥයෝ අප්‍රමාණ ගුණයෙන් යුක්තයහ. නව ලොව්තුරා ධර්මයද අප්‍රමාණයහ. අෂ්ටාර්ය පුද්ගල සංඝයාද ගුණයෙන් අප්‍රමාණයහ. සියලු දීර්ඝ ජාති සර්පයෝද, නයිද, ගෝණුස්සෝද, පත්තෑයෝද, මකුළුවෝද, සිකනැල්ලුද, මීයෝද, ප්‍රමාණ වත්හ. මා විසින් ආරක්ෂාතොමෝ කරණ ලද්දීය මා විසින් පිරිත්ද කරණ ලදී. භූතයෝ පහවෙත්වා. (මෙසේ කරණ ලද ආරක්ෂා ඇති) ඒ මම නමස්කාර කෙරෙමි. සම්‍යක් සම්බුද්ධවූ විදර්ෂී ආදිවූ සත් බුදුවරුන්ට නමස්කාර වේවා.” 
#
#වීරක ජාතකය
#“වීරකය, මියුරු කොට හඬන්නාවූ මොණර කරකට බඳු පැහැඇති සවිට්ඨක නම්වූ මාගේ වල්ලභවූ සකුණයා හෙවත් කවුඩා දැක්කෙහි දැයි” ඇසීය. 

#“දියෙහිද ගොඩද හැසිරෙන්නාවූ නිරන්තරයෙන් අමු මසුන් බුදින්නාවූ ඒ පක්ෂිහට හෙවත් මෙසේවූ මට අනුව කරන්නාවූ තී සැමි සවිඨට්ක නම්වූ කවුඩා සෙවෙලින් හාත්පසින් වෙළුනේ මළේ යයි” කීයේය. 
#
#ගංගෙය්‍ය ජාතකය
#“ගංගානම් ගඟෙහි උපන් මත්ස්‍යයාද හොබනේය. තවද යමුනා නම් ගඟෙහි උපන් මත්ස්‍යයාද හොබනේය. නුගරුකකට බඳුවූ වට ඇති රථ හිසක්සේ දික්වූ ග්‍රීවාද ඇති චතුෂ්පාදවූ මේ පුරුෂතෙම තොප සියල්ලක්ම ඉක්මවා බබළයි. 
#“යමක් විචාරණ ලද්දේද, එය නොකීයෙහිය. විචාරණ ලද්දේ අනිකක් කීයෙහිය. ආත්ම ප්‍රසංසා කරණ මේ පුරුෂතෙම අපට රුචි නොවේයයි” කීයේය. 
#
#කුරුංගමිග ජාතකය
#“ඉදිබුව, එබැවින් වරපටින් ඇඹරූ පුඩු මලය දත්වලින් කපව, වැද්දා යම්සේ නොඑන්නේද, එසේම මම කරන්නෙමි. 
#“කච්ඡපයා ජලයට ප්‍රවිෂ්ට විය. කුරුංගමෘගයා වනයට වැදුනේය. ශත පත්‍රනම් ලිහිණි තමාහුන් ගස මුදුනින් දුරට දරුවන් ගෙණ ගියේයයි” කීයේය. 
#
#අශ්වක ජාතකය
#“ඔහු කැමැත්තාවූ මා විසින් කැමතිවූ ප්‍රියවූ ස්වාමිවූ අශ්වක නම් රජු හා සමග මේ උයන් පෙදෙස හැසිරෙන ලදී. 
#“අළුත්වූ සුවදුක් දෙකින් පැරණිවූ සුවදුක් මුවාකරණු ලැබේ. එහෙයින් අශ්වක නම් රජුට වඩා මේ ගොම පණුවාම මට ඉතා ප්‍රිය වේයයි” කීයේය. 
#
#සුංසුමාර ජාතකය
#“සමුද්‍රයාගේ හෙවත් ගංගාවගේ එතෙර යම් අඹ ආදි ඵල කෙනෙක් දක්නා ලද්දාහුද, ඒ තා විසින් දැක කියනලද අඹවලින්ද, දඹවලින්ද වැළ වරකා වලින්ද කම් නැත. මාගේ අට්ටික්කා ගසම උතුම් වේ. 
#“සුංසුමාරය, තාගේ ශරීරය ඒකාන්තයෙන් මහත්ය. ඒ ශරීරයට සුදුසු ප්‍රඥාව නැත. මා විසින් තෝ වංචාකරණ ලද්දෙහිය. දැන් සැපසේ යවයි කීයේය.” 

#
#කක්කර ජාතකය
#“මා විසින් වනයෙහි අශ්ව කර්ණ නම් වූද, හෙවත් හෙළ මුරුත නම් වූද, බුළු නම් වූද, යම් වෘක්ෂ කෙනෙක් දක්නාලද්දාහුද, ඒ වෘක්ෂයෝ වෘක්ෂය. යම්සේ තෝ ඔබමොබ යාහැක්කෙහිද, එපරිද්දෙන් ඇවිදින්ට නොහැකි වෙත්. 
#“මැදිරිය බිඳගෙණ ආවාවූ මේ පුරාතනවූ කර්කරයා වාලයෙන් ඇඹරූ පාසයෙන් ගැලවීමෙහි දක්ෂවූයේ පළායන්නේයයි” කියයි. 
#
#කන්දගල ජාතකය
#“පිංවත, කුඩා පත්‍ර ඇති කටු සහිතවූ මේ ගස කිනම්වේද? යම් ගසෙක්හි එක පහරින් මස්තකය බිඳී ගියේදැයි” (විචාළේය) 
#“හර නැත්තාවූ කාෂ්ට අවයව ඇති හිඹුල් එරබඳු ආදීවූ ගස්වලට විදින්නාවූ මේ කන්ද ගලකයා පුරුදු ඇත්තෙක පසුව යම් ගසෙක්හි පක්ෂිතෙම මස්තකය පැලී ගියේද, එසේවූ හටගත් හර ඇති කිහිරිගසට පැමිණියේයයි” කීයේය. 
#
##
#බීරණත්ථම්භක වර්ගය. 

#සොමදත්ත ජාතකය
#“බීරණත්ථම්භක නම් සොහොණෙහිදී අව්රුද්දක් අප්‍රමාදව ඒකාන්තයෙන් සරඹය කෙළේය. පිරිසට බැස ඒ සංඥාව වැරද වූයේය ඒ එසේමැයි. ඒසාමහත් ශක්තිය නුවණ නැත්තහු රක්ෂා නොකෙරේ. 
#“පුත සෝමදත්තය, ඉල්වන තැනැත්තේ අලාභයකට වේවයි, ධනලාභයකට වේවයි, මෙසේ වූ දෙකකට පැමිණේ එසේමැයි. යාඥාවෝ නම් මෙබඳු ස්වභාව ඇත්තාහුම යයි” කීයේය. 
#
#උච්ඡිට්ඨභත්ත ජාතකය
#“ආහාරයාගේ මතු මත්තෙහිවූ ආකාරය අනිකෙක යටවූ ආකාරය අනිකෙක්මය බැමිණිය, තීම විචාරමි. යට කිනම් බතෙක්ද, මතුයෙහි කිනම් බතෙක්දැයි” ඇසීය. 

#“තොපට වැඩෙක් වේවයි, (හෙවත්) පින්වත මම නටන්නෙක් වෙමි. ආහාර සොයන්නේ මෙහි ආයේ වෙමි. ඒ ඇගේ සොර සැමියා වනාහි කොටුවට බැසගත්තේය. යමෙකු නුඹ සොයන්නෙහිද, ඒ මේතෙමේ යයි” කීයේය. 
#
#භරු ජාතකය
#“භරුනම් රජ තපස්වීන්ට අන්තරායකොට රටවැස්සන් සමග මුල්සිඳුනේය. ඒ රජ විනාශයට ගියේයයි මා විසින් අසනලදී. 
#“එසේ හෙයින් ඡන්දයෙන් අගතියට යාම නුවණැත්තෝ ප්‍රශංසා නොකෙරෙත්. දුෂ්ටනොවූ සිත් ඇත්තේ සත්‍යයෙන් යුක්තවූ වචනය කියන්නේයයි” කීයේය. 
#
#පුණ්ණනදී ජාතකය
#“පිරුණාවූ ගඟ යමෙකු විසින් බොන්නට යුතුයයි කියත්ද, හටගත් යව ධාන්‍ය යමෙකු නිසා සැඟවිය යුතුයයි කියත්ද, දුරට ගියහු යමෙකු කරණකොට ගෙණ එන්නේයයි කියත්ද, හෙතෙම තට ගෙණෙනලදී. එබැවින් බමුණ, අනුභව කරව.” 
#“රජතෙම කාක මාංශයකුදු එවනු පිණිස යම් හෙයකින් මා සිහිකෙරේද, එහෙයින් හංසයෝය. කොස් ලිහිණිය මොණරුය යන මොවුන් ලදකල්හිම කුමැයි සිහි නොකෙරෙද්ද, එසේමැයි සිහි නොකිරීමම ලාමක වේයයි” කීයේය. 
#
#කච්ඡප ජාතකය
#“ඉදිබුවා කථාකරන්නේ තමන් ඒකාන්තයෙන් නැසීය. මුඛයෙන් මනාකොට ගන්නා ලද දඬුයෙහි ස්වකීයවූ වචනයෙන් තෙමේම තමා නැසීය. 
#“නරවීරයන් කෙරෙහි ශ්‍රෙෂ්ඨය මෙයද දැක නිදොස්ව කථා කරන්නේය. සීමාව ඉක්මවා කථානොකරන්නේය ඉදිබුවා බොහෝකොට බිණීමෙන් ව්‍යසනයට හෙවත් බිම වැටී මරණයට පැමිණියහු දක්නෙහිදැයි” කීයේය. 

#මච්ඡ ජාතකය
#“මේ ගින්න මා නොතවයි මනාකොට සස්නාලද හුලද මා නොතවයි. යම්බඳුවූ මා මත්ස්‍ය ධෙනුතොමෝ ඒ මාගේ මත්ස්‍යයා අනික් මත්ස්‍ය ධෙනුවක් ලඟට කාමාසාවෙන් ගියේයයි සිතාද, ඇගේ ඒ සිතිවිල්ල මා තවායයි” කීයේය. 
#“ඒ රාග ගින්න මා දවයි. සිතද, මා තවන්නේය. කෙවුළනි, ස්වාමීනි, මා මුදා හරිව්. කාමයෙහි පිහිටි පුරුෂයා කිසිවෙක් නොනසයි. (නොහොත්) කාමයන් හේතුකොට ගෙණ කිසිවෙක් තොප වැන්නවුන් විසින් මරණු නොලැබේ යයි” කීයේය. 

#සෙග්ගු ජාතකය
#“සියලු ලෝවැසිතෙම මේ කාමසේවනය හේතුකොටගෙණ සතුටුවූයේ විය. 
“සෙග්ගු නම් තැනැත්තිය, ග්‍රාම ධර්මයෙහි අදක්ෂයෙහිද, කුමාරිකාවූ තෝ මා විසින් අත්ගන්නා ලද්දී මහ වනයෙහි අද හඬන්නෙහිය. “තිගේ ස්වභාව ධර්මය කිනම්ද? 
#“යමෙක් දුකින් පහකරණ ලද්දාවූ මට පිහිටවන්නේද මාගේ ඒ පියතෙමේ වනයෙහි ද්‍රොහිකම් කෙරෙයි. ඒ මම වනය මැද කවරෙකුට හඬා කියම්ද? යමෙක් රක්ෂා කරන්නේද, හෙතෙමේ සැහැසි කම් කෙරේයයි” කීයේය. 
#
#කූටවාණිජ ජාතකය
#“කෛරාටිකයාට මේ කෛරාටිකකම මනාකොට සිතනලදී. ප්‍රයෝගකාරයාට නැවත ප්‍රයෝගය සුදුසු කොට කරණලදී. ඉදින් මීයෝ හීවැල් කෑවාහුනම් උකුස්සෝ කුමාරයා කුමක් හෙයින් නොගෙණ යන්නාහුද? 
#“ප්‍රයෝගකාරයාහට වනාහී අධික ප්‍රයෝග දන්නෝ ඇත්තාහ. තවද වංචාකාරයාහට අනික් වංචාකාරයෙක් වේමැයි පුත්‍රයා නැතිවූ තැනැත්තා සීවැල් නැතිවූ තැනැත්තහුට හීවැල්දෙව, හීවැල් නැතිවූ තැනැත්තාගේ පුත්‍රයා නොගෙණයේ යයි” කීයේය. 
#
#ගරහිත ජාතකය
#“මාගේ අමුරන්ය මාගේ රත්‍රං යයි දාවල්ද, රාත්‍රියෙහිද, ප්‍රඥා නැත්තාවූ ආර්යධර්මය නොදක්නාවූ මිනිසුන්ගේ මේ කථායි. 
#“ගෘහයෙහි ගෘහපතීහු දෙදෙන වෙත්ද, උන් දෙන්නා අතුරෙන් එකෙක් රැවුල් නැත්තේය. එල්ලෙන තන ඇත්තේය. නොයෙක් ආකාරයෙන් බඳින ලද කොණ්ඩා ඇත්තේය. තවද විදිනාලද කන් ඇත්තේය. බොහෝවූ වස්තුවෙන් ගෙණ යන ලද්දේය. ඒ ගෘහපතිතෙම ඒ ගෘහ ජනයා මුඛ ආයුධයෙන් විදින්නේයයි” කීයේය. 

#
#ධම්මද්වජ ජාතකය
#“සුවසේ ජීවත්වූ ස්වරූප ඇත්තෙහිය. රටින් ජලය නැති වනයට ආයේ හේ නුඹ තනිව වනයෙහි ගසක් මුල බැගෑපත්වූවෙකු මෙන් සිතන්නෙහිය. (ඒ කිනම් සිතිවිල්ලක්දැයි විචාළේය.) 
#“සුවසේ ජීවත්වූ ස්වරූප ඇත්තේ වෙමි. ස්වකීයවූ රටින් ජලය නැත්තාවූ වනයට ආයේ වෙමි. ඒ මම හුදකලා වූයේ වනයෙහි ගසක් මුල බැගෑපත්වූවක්හු මෙන් සත්පුරුෂයන්ගේ ධර්මය සිහිකරමින් සිතම්යයි” කීයේය. 
#
##
#කාසාව වර්ගය. 

#කාසාව ජාතකය
#“පහනොකරණලද කෙලෙස් කසට ඇති යමෙක් කාෂාය වස්ත්‍රය වැළඳගන්නේද, ඉන්ද්‍රිය දමනයෙන් හා පරමාර්ථ සත්‍යයෙන් පහවූ ඒ පුද්ගලයා සිවුරට නුසුදුසුයි. 
#“යමෙක් වනාහි දුරුකරණලද කෙළෙස් කසට ඇත්තෙක් වන්නේද, ශීලයන්හි මනාව පිහිටියේද ඉන්ද්‍රිය දමනයෙන් හා වාක් සත්‍යයෙන් යුක්තවූයේද, හෙතෙම ඒකාන්තයෙන් කාෂාව වස්ත්‍රයට හෙවත් සිවුර දැරීමට සුදුසු යයි” වදාළේය. 
#
#චුල්ලනන්දිය ජාතකය
#“පාරාසරිය නම් බමුණු තෙම තෝ පාපය නොකරවයි යම්බඳු පාපයක් කරණලදද, තෝ පසුව තැවෙන්නේය කියා යම් වචනයක් එකල්හි කීයේද, මේ ආචාර්යයාගේ කීමයි. 
#“පුරුෂතෙම යම් පාප කෙනෙකුන් කෙරේද, ඒ පාපයන් තමා කෙරෙහි දකියි. යහපත කරන්නේය. යහපත දකියි. පව් කරන්නේද, අයහපතම දකියි. යම්බඳුවූ බිජුවට වපුරාද එබඳුවූ ඵලයක් හැරගණීයයි” කීයේය. 

#
#පුටභත්ත ජාතකය
#“නමස්කාර කරන්නාහට නමස්කාර කරන්නේය. තමා සේවනය කරන්නහු සේවනය කරන්නේය. තමාගේ උපන් කටයුත්තට අනුව කටයුතු කරන්නාහට කටයුතු කරන්නේය. අවැඩ කැමැත්තාහට වැඩක් නොකරන්නේය. තමා සේවනය නොකරන්නහුද තෙමේද සේවනය නොකරන්නේය. 
#“තමා අත්හරින්නහු තෙමේද හරනේය. ඔහු කෙරෙහි තෘෂ්ණාව නොකරන්නේය. පහවූ සිතින් සේවනය නොකරන්නේය. ඒ එසේමැයි. වෘක්ෂය, ක්ෂීණවූ ඵල ඇතැයි දැන පක්ෂිතෙම අනික් ගසක් බලා යන්නේය. ලෝකය වනාහි මහත්වේය”යි කීයේය. 
#
#කුම්භීල ජාතකය
#“වානරේන්ද්‍රය, වාක් සත්‍යයද, පරීක්ෂාඥාන ධර්මයද අකම්ප්‍යවූ ධෛර්යයද, පරිත්‍යාගයද යන මේ ධර්මයෝ සතරදෙන තොපට මෙන් යම් පුද්ගලයෙකුට විද්‍යමාන වෙද්ද, හෙතෙම සතුරා ඉක්ම පවතියි. 
#“සත්‍යය, ප්‍රඥාවය, ධෛර්යය, ත්‍යාගය යන මේ ඉතා යහපත්වූ ගුණයෝ යමෙකුට නැද්ද, හෙතෙම සතුරා ඉක්ම නොපවතින්නේයයි” කීයේය. 
#
#ඛන්ති වණ්ණ ජාතකය
#“දෙවයෙනි, මාගේ සියලු කටයුතුවල ව්‍යාවෘතවූ පුරුෂයෙක් ඇත. ඔහුගේද එක් අපරාධයෙක් ඇත්තේය. එහිලා ඔබ කුමක් නම් සිතන්නෙහිද?” 
#“අපගේද මෙබඳුවූ පුරුෂයෙක් ඇත. ඒ මෙතැන්හිම සිටියේය. සියලු ගුණාංගයෙන් යුක්තවූ පුරුෂයෙක් දුර්ලභවේ. (එසේ හෙයින් මෙහිලා) අපට ඉවසීම රුචිවේයයි” කීයේය. 
#
#කෝසිය ජාතකය
#“සුදුසු කාලයෙහි නික්මීම, (නොහොත්) පරාක්‍රමය, යහපත්වේ. නුසුදුසු කල්හි තමා හුන් තැනින් නික්මීම නොහොත් පරාක්‍රමය යහපත් නොවේ. නුසුදුසු කාලයෙහි වනාහී නික්ම කිසි අභිවෘද්ධියක් නොබබළවයි (හෙවත්) ප්‍රයෝජනයක් නොලබයි. හුදකලා වූවහුද, බොහෝ දෙනා බකමුහුණෙකු නැසූ කාක සේනාව මෙන් විනාශයට පමුණු වන්නේය. 

#(“පුරාතන පණ්ඩිතයන් විසින් නියමකොට තබන ලද) විධියගේ සංවිධාන ක්‍රමය දන්නාවූ අනුන්ගේ සිදුරු දන්නාවූ ප්‍රාඥතෙමේ වනාහි සියලු සතුරන් වසඟකොට මේ නුවණැති බකමුහුණා මෙන් සුවපත්වූයේ වන්නේයයි” කීයේය. 
#
#ගූථ පාන ජාතකය
#“ශූර ගුණයෙන් යුක්තවූ වික්‍රම ස්වභාව ඇති පහර දෙන්නාවූ පුරුෂයා හා සූරවූ පුරුෂතෙම එක්තැනට පැමිණ (ඔවුනොවුන් සටන් නොකොට කුමටයේද, හස්තිය, මෙහි එව, නැවතුව කුමට නම් බියවූයේ පලායෙහිද? මාගේද නුඹගේද වික්‍රමය අඟු මගධ දෙරට වැස්සෝ බලත්වා, 
#“තා පාදයෙන් නොමරන්නෙමි. දත්වලින් නොමරන්නෙමි. සොඬිනුත් නොමරන්නෙමි. වැලි කුමකින්ද, යත්. අශුචියෙන්ම තා මරන්නෙමි. අශුචියෙන් අශුචිය නසනු ලැබේවයි’ කියේය. 
#
#කාමනී ජාතකය
#“බමුණ, උත්තර පඤ්චාලයද කුරුරටද කේකය නම් රටද යන මේ තුන් රාජ්‍යයන්ගේ අන්තරයද ප්‍රාර්ථනා කරමි. ඒ බරණැස් රාජ්‍යයට වඩා වැඩියක් ප්‍රාර්ථනා කරමි. බමුණ, කාමයෙන් ව්‍යසනයට පමුණුවනලද, මා පිළියම් කරව. 
#“කළු සර්පයන් විසින් දෂ්ට කරණ ලද්දහුට සමහරු මන්ත්‍රෞෂධාදීන් පිළියම් කරන්නාහුමය. (භූත චිකිත්සාවෙහි දක්ෂවූ) පණ්ඩිතයෝ යක්ෂයා විසින් මඩනා ලද්දහුට පිළියම් කරත්, කිසිවෙක් කාමයෙන් හානියට පමුණුවන ලද්දහුට (අසාධ්‍ය බැවින්) පිළියම් නොකරත්. ඒ එසේමැයි ඉක්මවූ කුශල ධර්ම ඇත්තාහට කවරනම් පිළියමක්දැයි” කීයේය. 
#
#පලාසි ජාතකය
#“උතුම්වූ හස්ති නමැති මේඝයන්ගෙන්ද, අග්‍රවූ තරංග මාලාවන්ගෙන්ද, ඊතල නමැති වර්ෂාවන් ඇති රථ නමැති තරංග මාලාවන්ගෙන්ද, කඩු මිටි ඇත්තාවූ ඉතා පරිභ්‍රමණය කොට දැඩිව පහර දෙන යොධයන්ගෙන්ද, හාත්පසින් තක්සලා නුවර වට කරණ ලද්දීය. 
#“නානාප්‍රකාරයෙන් මහත් නාද කරන්නාවූ තෙපි ඇතුන් හා සමග ඉදිරියට දුවව් පනිව්, අද මහත්වූ ඝොෂාවෙක් පවත්වාවා, ගර්ජනා කරන්නාවූ මේඝයාගේ විදුලි ගැසීමක් මෙන් වහා නුවර වට කරවයි.” කීයේය. 

#
#දුතිය පලාසි ජාතකය
#“රථයෙහි මයුර පාදයෙහි නගනලද ධ්වජ අප්‍රමාණය. මාගේ සේනාව කෙළවර නැත. කවුඩන් විසින් සාගරය මෙන්, සතුරන් විසින් මැඩිය නොහැක. සුලඟින් පර්වතයක් මෙන් නැසිය නොහැක්කේය. මම අද තාවැන්නකු විසින් මැඩ පැවැත්විය නොහැක්කේ වෙමි. 
#“තාගේ අඥාන භාවය ප්‍රකාශ නොකරව, තා බඳුවූ පුරුෂයෙක්, රජය ගැන්මෙහි සමර්ථ නොවේ. හුදෙක්, කෙලෙස් දාහයෙන් දවනු ලබන්නෙහිය. මා වැනි වළක්වන කෙනෙකු නොලබන්නෙහිය. එකළාව හැසිරෙන්නාවූ හස්ති රාජයක්හු ළඟට මෙන් එන්නෙහිය. පාදයෙන් සුණු කළාවූ හුණනළ මෙන් හෙතෙම තා පොළා සුණු කරන්නේයයි” කීයේය. 
#
##
#උපාහන වර්ගය. 

#උපාහන ජාතකය
#“පුරුෂයාහට සුවපිණිස යම්සේ ගන්නාලද උපහාණයෝ (සෙරෙප්පු සපත්තු) දුක් එළවත්ද, ග්‍රීෂ්මයෙන් විශෙෂයෙන් තැවුනාවූ පාදතලයෙන්, පීඩිතවූවාහු, ඒ පුරුෂයාගේම පාදයන් කා වණ කරන්නාහුය. 
#“එපරිද්දෙන් යම් හීණ කුලයෙහි උපන්නාවූ අනාර්ය පුද්ගලතෙම ගුරුවරයා කෙරෙන් විද්‍යාස්ථානයක්ද, ශ්‍රැතයක්ද, ඉගෙණගෙන, එහි උගත් ශිල්පයෙන් හෙතෙම එයම කන්නේය. අනාර්ය පුද්ගලතෙම උපාහණ බඳුවේයයි” කියනු ලැබේ.” 
#
#වීණාථූන ජාතකය
#“මේ කාරණය තනිව සිතනලදද, මේ කුදුමිනිසා (මහළු නමුත් නුවණනැති හෙයින්) බාළයෙක. තම ශක්තියෙන් යා නොහැක්කෙක පින්වතිය, කොටවූ අත්පා ඇති. පිටින් කුදුවූවකු හා එක්වන්නට තී සුදුසු නොවෙහිය. 
#“කුදු පුරුෂයා පුරුෂයන්ට උතුමෙකැයි සිතන්නාවූ මම කුදුවූවහු කැමතිවීමි. ඒ මේ කුදා සිඳිනාලද තත් ඇති වීණා දණ්ඩක් මෙන් හැකුළුනේ සයනය කෙරේයයි” කීයේය. 

#
#විකිණ්ණක ජාතකය
#“ඒකාන්තයෙන් යම් තැනෙක්හි කැමැත්තෙහි නම් එතැන්හි යව, ධර්ම ස්ථානයෙහි හුලෙන් විදිනා ලද්දෙහිය. මත්ස්‍යයන් ලුහු බඳින්නාවූ ලොල්වූ තෝ බෙර වැයීම් සහිතවූ බත කරණකොට ගෙන නටුයේ විය. 
#“ලොකාමිෂවූ පඤ්චකාමයට අනුව දුවන්නාවූ සිතට වසඟව පවත්නාවූ පුද්ගලයා එපරිද්දෙන්ම වැනසේ. හෙතෙම නෑ යහළුවන්ගේ මැද මත්ස්‍යයන් අනුව ගියාවූ කිඹුලා මෙන් වැනසේයයි” කීයේය. 
#
#අසිතාභූ ජාතකය
#“තා කෙරෙහි යම්බඳුවූ මාගේ කාමයෙක් පහව ගියේද, දැන් තෝම කෙළෙහිය. කියතකින් කපනලද ඇත් දළයක් මෙන් ඒ මේ කාමය තෙම නොගැලපිය හැක්කේය. 
#“ඒ ඒ වස්තුවෙහි අධික ආශා ඇත්තේ අධික ලෝභයෙන්ද, අතිලෝභ සංඛ්‍යාතවූ මදයෙන්ද අසිතාභු නම්වූ රාජ කන්‍යාවගෙන් පිරිහුනු මාමෙන් අර්ථයෙන් මෙසේ පිරිහේයයි” කීයේය. 
#
#වච්ඡනඛ ජාතකය
#“වච්ඡනඛයා මධුර ආහාර අනුභව කොටද මිහිරි පැන් පානය කොටද, යම් ශ්‍රී යහනෙක්හි උකටලී නොව සයනය කරන්නෙහිද, එසේ හෙයින් අමුරන් සහිතවූද භොජන සහිතවූද ගෘහයෝ සැප ඇත්තාහයි වර්ණනා කළෝ. 
#“උත්සාහවත් නොවන්නාහට ගෘහයෝ නැත. බොරු නොකියන්නාහට ගෘහයෝ නැත්තාහ. නොගන්නා ලද දඬු ඇති අන්‍යයන්ට පහරදීම් ආදියෙන් දඬුවම් නොකරන්නාහට ගෘහයෝ නැත්තාහයි මෙකී පරිද්දෙන් සිදුරු ඇති කල්හි දුරාරාධවූ ගිහිගෙට කවරෙක් නම් පැමිණේදැයි” කීයේය. 

#බක ජාතකය
#“හෙළපියුම් පෙති වැනිවූ ද්විජ නම්වූ මේ පක්ෂිතෙම ඉතා යහපත්ය. සංසිඳුනාවූ පියාපත් වලින් අබල දුබලයෙකු මෙන් ධ්‍යාන කෙරේ. හෙවත් සිතයි. 

#“මොහුගේ ආචාර ශීලයක් නොදනිවු. නොදැන ප්‍රශංසා කරන්නාහුය. මේ පක්ෂිතෙම අප රක්නේ නොවෙයි. එහෙයින් පියාපත් නොසොලවායයි” කීයේය. 
#
#සාකෙත ජාතකය
#“භාග්‍යවතුන් වහන්ස, මේ ලොකයෙහි සමහර පුද්ගලයෙකු කෙරෙහි හෘදය අතිශයින්ම නිවෙන්නේය. සිතද දුටු පමණින් පහදී. එයට හේතු කවරේදැයි” විචාළේය. 
#“පෙර ජාතියෙහි එක්ව විසීමෙන් හෝ මේ භවයෙහි කළාවූ හිතයෙන් හෝ දියෙහි උපුල් ආදිය යම්සේද? එපරිද්දෙන් ඒ ප්‍රේමය හටගණී යයි” වදාළේය. 
#
#එකපද ජාතකය
#“ආරාධනා කරමි නොහොත් විචාරමි. පියාණෙනි, යම් පදයකින් අභිවෘද්ධීන් අස්වමුද, එසේවූ නොයෙක් අර්ථ ඇති පදයන්ගෙන් යුක්තවූ බොහෝවූ පදයන් සංග්‍රහකොට සිටියාවූ එක පදයක් කියනු මැනව. 
#“පුත්‍රය, දක්ෂ භාවයයි කියනලද ප්‍රඥාව හා යෙදුන වීර්යය එක පදයයි. බොහෝවූ අර්ථ පදයන්ගෙන් යුත් එයද ශීලයෙන් යුක්තවූයේ ඉවසීමෙන් උපදවන ලද්දේ මිත්‍රයන් සුවපත් කරන්ටද සතුරන්ගේ දුක් පිණිසද ප්‍රමාණවේයයි” කීයේය. 
#
#හාරිත ජාතකය
#“නීල මැඬියා මව් කොට ඇත්ත කෙමිණෙහි කටට ඇතුල්වූ මා සර්පයෙකු සමානවූ යම්බඳුවූ මා මත්ස්‍යයෝ කත්ද, ඒ තට රුචිවේද? 
#“යම්තාක් මොහුට ඓශ්චර්ය සමෘද්ධිය වේද, ඒතාක් පුරුෂතෙම අනුන් පැහැර ගැණීමය. යම් කලෙක්හි සෙස්සෝ පැහැරගණිත්ද, ඒ බොහෝ දෙනාට පීඩාකළ දුෂ්ටිය පහරණු ලැබේ යයි” කීයේය. 
#
#මහා පිංගල ජාතකය
#“පිංගලනම් රජු විසින් සියලු ජනතෙම පීඩා කරණ ලදී. ඔහු මළ කල්හි ප්‍රීතීන් විඳිත්, දොරටුපාලය, පිඟුවන් ඇස් ඇති ඒ රජ තට ප්‍රියවූයේ වේද? තෝ කුමක් හෙයින් හඬන්නෙහිද?” 

#“පිඟුවන් ඇස් ඇති ඒ රජ මට ප්‍රිය වූවෙක් නොවීය, ඔහුගේ පෙරලා ඊමට භයවෙමි. මෙයින් මිය ගියේ මාරයාට පීඩා කෙළේ නම් හෙතෙම, පීඩා කරණ ලද්දේ නැවත මෙහි එවන්නේයයි” කීයේය. 
#
###
#සිගාල වර්ගය 

#සබ්බදාඨ ජාතකය
#“හිවලා පිරිවර නිසා මානයෙන් දැඩිවූයේ පිරිවරින් ප්‍රයෝජන ඇත්තේ මහත්වූ සම්පත් භූමියකට පැමිණියේය. සියලු දළ ඇති සතුන්ට රජ විය. 
#“එපරිද්දෙන්ම මිනිසුන් අතුරෙහි යමෙක් පිරිවර ඇත්තේ වේද, හෙතෙම වනාහි දළ ඇත්තවුන්ට රජවූ හිවළා මෙන් එහිලා මහත්වූයේ වන්නේයයි” කීයේය. 
#
#ශුනඛ ජාතකය
#“අඥානවූ යම් බල්ලෙක් මේ වරපට ඒකාන්තයෙන් නොකයිද, බන්ධනයෙන් මිදුනේද, බඩපුරා කෑයේද, ගෙට යන්නේය. 
#“මාගේ සිතෙහි මා විසින් තොපගේ කථාව තබන ලදී. නැවත මාගේ හෘදයෙහි තොපගේ කථාව කරණ ලද, නැගීයන්ට සුදුසු කාලයද බලාපොරොත්තුවෙමි. යම්තාක් ජනතෙමේ නිද්‍රොපගත වේවායි” කීයේය. 
#
#ගුත්තිල ජාතකය
#“සත් තතක් ඇති ඉතා මිහිරිවූ සිත් කළුවූ වීණාව ගායනා කරණ ආකාරය කීමි. හෙවත් වීණා ශිල්පය ඉගැන්වීමි. ඒ මාගේ ශිෂ්‍යයා මා රඟමඬලෙහි තමා හා වාදයට කැඳවයි. කෝශිය ගොත්‍ර ඇත්ත මට පිළිසරණවෙව.” 
#“යහළුව, මම සරණව තා රක්නෙමි. මම ඇදුරන් පුදන්නෙක්මි. ශිෂ්‍යයා තා නොදිනන්නේය. ආචාර්යයා නුඹ ශිෂ්‍යයා පරදවා ජය ගන්නෙහියයි” කීයේය. 
#
#විථිවච්ඡ ජාතකය
#“යමක් දකීද, එය නො කැමති වෙයි. යමක් නොදකීද එය වනාහී කැමති වෙයි. බොහෝ කලක් ඇවිදින්නේයයි සිතමි. හෙතෙම යම් ජල රහිත ගංගාවක් කැමතිද, එය නොම ලබන්නේය. 

#“යමක් ලැබේද එයින් සතුටු නොවේ. ලබන්නට ප්‍රාර්ථනා කෙරෙයි. යමක් යමක් ප්‍රාර්ථනා කොට ලදද ඒ ඒ වස්තුවට නින්දා කරයි. එසේමැයි තෘෂ්ණාව නම් සීමාව ඉක්මවූ රූපාදීන් අරමුණු කොට ඇත්තීය. පහවූ තෘෂ්ණා ඇත්තවුන්ට නමස්කාර කරන්නෙමු” කීයේය. 
#
#මූල පරියාය ජාතකය
#“පෙරවරු ආදී කාලය තෙම තමා හා සමඟ සියලු සත්වයන් කන්නේය. යම් බඳුවූ කාලය කෑවාවූ සත්වයෙක් ඇද්ද, හෙතෙම තෘෂ්ණාව වැඩීය. 
#රෝම ඇති මහත්වූ බොහෝවූ මිනිසුන්ගේ ශීර්ෂයෝ දක්නා ලැබෙත්. ඒ හිස්ද බෙල්ලෙහි තබන ලද්දාහුය. මෙහිලා කන් ඇත්තෝ හෙවත් ප්‍රඥාවත්හු සමහර කෙනෙකියි” වදාළේය. 
#
#තෙලොවාද ජාතකය
#“සංයම නැත්තාවූ පුරුෂතෙම පහරදී පීඩා කොට මරා දානය දේද, මෙබඳුවූ බත අනුභව කරන්නාවූ හෙතෙම පාපයෙන් තැවරේ. (හෙවත්) යෙදේ. 
#“දුශ්ශීලයා ඉදින් අඹු දරුවන්ද මරා දන් දෙන්නේද, ප්‍රඥා සහිතවූ තැනැත්තේ වනාහි ඒ දානය අනුභව කරන්නේද? පාපයෙන් මිශ්‍ර නොවේයයි” කීයේය. 
#
#පාදඤ්ජලී ජාතකය
#“පාදඤ්ජලී නම් රාජ කුමාරයා ඒකාන්තයෙන් සියල්ලන් ප්‍රඥාවෙන් ඉක්මවා බබළයි. මත්තෙහි එසේමැයි තොල් බිඳියි. ඒකාන්තයෙන් අන් කරුණක් බලයි. 
#“මේ පාදඤජලීනම් කුමාරයා ධර්මයද අධර්මයද අර්ථයද අනර්ථයද නොදනියි. තොල් බිඳුමෙන් පිටත් කිසිවක් මේ තෙම නොදනීයයි” කීයේය. 
#
#කිංසුකොපම ජාතකය
#“තොප හැමදෙනා විසින් කෑලගස දක්නා ලදී. මෙහි කුමකට සැකකරව්ද? සියලු තන්හි රථාචාර්යා තොප විසින් නොම විචාරණ ලද්දේය. 
#“එපරිද්දෙන් සියලු විදර්ශනා නුවණින් යම් කෙනෙකුන් ධර්මයෝ නොදන්නා ලද්දාහුද, ඔහු ඒකාන්තයෙන් කෑල ගසෙහි සැක ඉපදවූ සහෝදරයන් සතරදෙනා මෙන් ධර්මයන්හි සැක කෙරෙත්යයි” වදාළේය. 
#
#සාලක ජාතකය
#“සාලකය; තෝද එකම පුත්‍රවූයේ වන්නෙහිය. අපගේ කුලයෙහි අධිපතිවූවෙක් වන්නෙහි ගසින් බැසපිය, දැන් එව, ගෙට යන්නෙමු. 
#“තා විචාරමි. මා හෘදයෙහියයි හෙවත් තට සුදුසු යයි සිතන්නෙහිද? යම්හෙයකින් මා හුණලීයෙන් ගැසුයෙහිද, එසේ හෙයින් තා හා නොඑමියි මේ පැසුනාවූ අඹ වනයෙහි සිත් අලවයි. තෝ කැමති පරිද්දෙන් ගෙට යවයි” කීයේය. 
#
#කපි ජාතකය
#රාගාදී කෙලෙසුන් සංසිඳීම යයි කියන ලද ශීල සංයමයෙහි ඇලුනාවූ සීතලින් හටගත් බියෙන් පීඩිතවූ මේ තපස්වීතෙම සිටී. එබැවින් මේ තපස්වී තෙම මේ ගෙට ඇතුල්වේවා. සියලු සීතලද පීඩාද දුරු කෙරේවා. 
#“මේ කෙලෙස් සංසිඳීමය හික්මීමය ශීල සංයමය යන මෙහි ඇලුනාවූ ඍෂියෙක් නොවේ. වැලි කවරෙක්ද යත්, මේ තෙම ගස්වල අතු ගෝචර කොට ඇති ගිය ගිය තැන දූෂ්‍ය කරන්නාවූද, කෝප කරන්නාවූද, ලාමකවූ වඳුරෙකි. හෙතෙම ඉදින් මේ ගෙට වදී නම් මේ පන්සල් ගෙයද දූෂ්‍ය කරන්නේයයි” කීයේය. 
#
##
#දුක නිපාතය නිමි. 