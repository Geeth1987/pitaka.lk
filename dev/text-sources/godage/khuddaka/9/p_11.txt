
සොළස නිපාතය 
#පුණ්ණා ථෙරී ගාථා
# “ස්වාමීන්ගේ දඬුවමට බියෙන්ද, ආක්‍රොශයට බියෙන්ද තැතිගත්තී සීත කාලයෙහි දිය ගෙණෙමි. හැමවිට දියට බසිමි. 

# “බ්‍රාහ්මණය, නුඹ කාට බියවූයේ හැමදාම දියට බස්නෙහිද? වෙවුලන සිරුරු ඇතිව අතිශයින් සිත දුක විඳිනෙහිය. 
# “පින්වත් පුණ්ණාවෙනි. කළ පව් වළකන, කුසල් කරණ මා නුඹ දැනම පිළිවිසිහි. 
# “යම්කිසි මහල්ලෙක් හෝ තරුණයෙක් හෝ පාප කර්මයක් කෙරේද? හේ දිය නෑමෙන් පාප කර්මයෙන් මිදෙයි. 
# “නොදන්නාවූ නුඹට කවර නම් අඥානයෙක් දිය නෑමෙන් පාප කර්මයෙන් මිදේයයි යන මෙය කීයේද? 
# “දියෙහි හැසිරෙන ඒ අනෙක් මැඩි, කැසුබු, මෝරු, කිඹුල් මත්ස්‍යාදීහුත් ඒකාන්තයෙන් ස්වර්ගයට යන්නාහු යයි සිතමි. 
# “එළුවන් මරන්නෝද, හූරන් මරන්නෝද, කෙවුලෝද මුව වැද්දෝද ඒ අනෙක් සොරුද වධ ඝාතකයෝද පව් කාරයෝද ස්වර්ගයට යන්නාහ. 
# “ඔහුද දියෙහි ගිලීමෙන් පාපකර්මයෙන් මිදෙත් නම් ඉදින් මේ ගංගාවෝ ඔවුන්ගේ පෙර කළ පාපකර්මය ඉසිලුහ. 
# “බ්‍රාහ්මණය, යමකට බිය වූයේ සැම විට දියෙහි ගිලේද නුඹේ පුණ්‍යයෝද ඒ දියෙහිම පාවෙති. එවිට නුඹ පුණ්‍යයෙන් තොරවූවෙක්ය. 
# “බ්‍රාහ්මණය, එයම නොකරව. ශීත නුඹේ සම නොපෙළාවා. නොමඟට පිළිපන් මා ආර්ය මාර්ගයට පැමිණවී. 
# “එසේ දියේ ගැලීමෙන් මා වැළකූ පින්වතිය. නුඹට මේ සළුව දෙමි. සළුව නුඹටම වේවා. මම සළුව නොකැමැත්තෙමි. 
# “ඉදින් නුඹ දුකට බියවන්නෙහි නම් නුඹට දුක අප්‍රිය නම් එළියේද රහසේද පව්කම් නොකරව. 
# “ඉදින් නුඹ පව් කම් කෙරෙහිද, කරන්නෙහිද, අහසට නැග පලායන්නාවූද නුඹට එයින් මිදීමෙක් නැත. 

# “ඉදින් දුකට බියවන්නෙහි නම්, දුක ප්‍රිය නොවේ නම් නොසැලෙන බුදුන් දහම් සඟුන් සරණ කොට යව. ශීලයන් සමාදන් වෙව. එය නුඹට වැඩ පිණිස වන්නේය. 
# “නුඹ කීලෙස මට වැඩක් වේනම් මෙතැන් පටන් නොසැලෙන බුදුන් දහම් සඟුන් සරණ කොට යෙමි. 
# “පෙර බ්‍රාහ්මණ වීමි. අද ඇත්ත වශයෙන් බ්‍රාහ්මණ වෙමි. එසේ ත්‍රිවිද්‍යා ඇත්තෙමි. වේද සහිත වෙමි. යහපත් බ්‍රාහ්මණ වෙමි නෑවේ වෙමි.” 
##