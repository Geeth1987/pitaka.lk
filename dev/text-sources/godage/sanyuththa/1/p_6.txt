7. බ්‍රාහ්මණ සංයුත්තය. 
ස අරහන්ත වර්ගය. 
1 ධනඤ්ජානි සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහනුවර කලන්දක නිවාප (නම්වූ) වෙළුවනයෙහි වැඩ වසනසේක. 
2. එකල වනාහි භාරද්වාජගෝත්‍රයෙහිවූ එක්තරා බමුණකුගේ ධනඤ්ජානී නම්වූ බැමිණිය බුදුන් කෙරෙහිද ධර්මය කෙරෙහිද සංඝයා කෙරෙහිද අතිශයින් සතුටු වූවාය. 

3. ඉතිබිති ධනඤ්ජානී බැමිණිය භාරද්වාජගෝත්‍රයෙහිවූ බමුණාහට බත් ලඟට පමුණු වන්නී “භාග්‍යවත්වූ අර්හත්වූ ඒ සම්‍යක් සම්බුදුරජාණන් වහන්සේට නමස්කාරය වේවා” “භාග්‍යවත්වූ අර්හත්වූ ඒ සම්‍යක් සම්බුදුරජාණන් වහන්සේට නමස්කාරය වේවා” “භාග්‍යවත්වූ අර්හත්වූ සම්‍යක් සම්බුදුරජාණන් වහන්සේට නමස්කාරය වේවා” තුන් වරක් වැරෙන් ප්‍රීති වාක්‍ය කීවාය. 
4. මෙසේ කී කල්හි භාරද්වාජගෝත්‍රයෙහිවූ බමුණුතෙම ධනඤ්ජානි බැමිණියට මෙය කීය. “මේ වසලිය මෙපරිද්දෙන් වනාහි එතැන මෙතැන ඒ මුඩු මහණහුගේ ගුණ කියයි. වසලිය, දැන් මම තීගේ ඒ ශාස්තෲවරයාට වාදයක් ආරෝපනය කරන්නෙමි.” 
5. “බ්‍රාහ්මණය, දෙවියන් සහිත, මරුන් සහිත, බඹුන් සහිත, මහණ බමුණන් සහිත, දෙවි මිනිසුන් සහිත ප්‍රජාව කෙරෙහි යමෙක් ඒ භාග්‍යවත් අර්හත් සම්‍යක් සම්බුදුරජාණන් වහන්සේට වාදාරොපනය කරන්නේ නම්, එවැන්නකු මම නොදකිමි. එසේවුව, බමුණ, තෝ යව, ගොස් දැන ගනුව”යි ( ඕතොම කීවාය.) 
6. ඉක්බිති භාරද්වාජගෝත්‍රික බමුණුතෙම කිපීයේ, නොසතුටු සිත් ඇත්තේ, භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ සමග සතුටුසාමීචි කෙළේය සතුටුවිය යුතු සිහි කටයුතු කථා කොට නිමවා එකත්පසෙක හුන්නේය. 
7. එකත්පසෙක හුන් භාරද්වාජගෝත්‍රික බමුණුතෙම භාග්‍යවතුන් වහන්සේට ගාථායෙකින් (මෙසේ) කීය. 
“ගෞතමයනි, කුමක් නසා සුවසේ සයනය කෙරේද? කුමක් නසා ශෝක නොකෙරේද? කිනම් එකම ධර්මයක්හුගේ විනාශය නුඹ රුස්නහුද?” 
8. “බමුණ, ක්‍රෝධය නසා සුවසේ සයනය කෙරෙයි. ක්‍රෝධය නසා ශෝක නොකරෙයි. විෂයට (දුක් විපාකයට) 

මුල්වූ මිහිරි අග ඇති ක්‍රෝධය නැසීම (බුද්ධාදී) ආර්‍ය්‍යයෝ ප්‍රශංසා කරත් ක්‍රෝධය, නසා ඒකාන්තයෙන් ශෝක නොකෙරේ.” 
9. මෙසේ කීකල භාරද්වාජගෝත්‍රික බමුණුතෙම භාග්‍යවතුන්වහන්සේට මෙය කීය. “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘත කරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. ඒ මම භාග්‍යවත්වූ ගෞතමයන් වහන්සේද, ධර්මයද, භික්ෂු සංඝයාද පිහිටකොට යමි. මම පින්වත් ගෞතමයන් වහන්සේගේ සමීපයෙහි පැවිද්ද ලබන්නෙම් උපසම්පදාව ලබන්නෙම් (නම් යෙහෙකැ)”යි කීය. 
10. ඉක්බිති භාරද්වාජගෝත්‍රික බ්‍රාහ්මණතෙම භාග්‍යවතුන් වහන්සේ සමීපයෙහි පැවිද්ද හා උපසම්පදාව ලදී. උපසපන්වී නොබෝ කල් ඇති ආයුෂ්මත් භාරද්වාජ භික්ෂුව වනාහි තනිවූයේ, වෙන්වූයේ, පමා නොවූයේ කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිත් ඇත්තේ, නොබෝ කලෙකින්ම, කුලපුත්‍රයෝ යමක් පිණිස ගිහි ගෙයින් නික්ම මනාව ශාසනයට පැවිදිවීම් වශයෙන් පැමිණෙත්ද, ඒ අනුත්තර බ්‍රහ්මචර්‍ය්‍යයාගේ කෙළවරවූ නිවන මේ ආත්මයෙහිම තෙමේ විශෙෂ ඥානයෙන් අවබෝධ කොට, එයට පැමිණ විසූයේය. ‘ජාතිය ක්ෂයවූවා, බඹසර වැස නිමවන ලදී. සියලු මාර්ග කෘත්‍යය කරන ලදී. මෙයින් අන් ආත්මයෙක් නැතැ’යි (හෙතෙම) නිසැකව දත්තේය. ආයුෂ්මත් භාරද්වාජ භික්ෂුතෙම රහතන් අතුරෙන් එක්තරා කෙනෙක් විය. 

2. අක්කෝස සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහ නුවර කලන්දකනිවාප (නම්වූ) වෙළුවනයෙහි වසන සේක. 
2. අක්කෝසකභාරද්වාජ බමුණුතෙම (මෙපුවත) ඇසීය. “භාරද්වාජගෝත්‍රික බමුණුතෙම ගිහිගෙයින් නික්ම ශ්‍රමණ ගෞතමයන්ගේ සමීපයෙහි ශාසනයෙහි පැවිදිවේය (කියායි.) 
3. (ඔහු) එයින් කිපීයේ, නොසතුටු සිතැත්තේ, භාග්‍යවතුන් වහන්සේ යම් තැනෙකද එතැනට පැමිණියේය. පැමිණ අසභ්‍ය යහපත් නුවූ පරුෂ බසින් අපහාස කරයි. නින්දා කරයි. 
4. මෙසේ බැණ වැදුනු කල්හි භාග්‍යවතුන් වහන්සේ අක්කෝසකභාරද්වාජ බමුණාහට මෙය කීය: “බමුණ, මේ කිමැයි හඟිහිද? තාගේ අසල්වැසිවූ, නෑ වූ, සහ ලේ නෑ වූ ආගන්තුකයෝ (තොප කරා) එන්නෝ වෙත්ද?” 
5. “භවත් ගෞතමයනි, සමහර කලෙක මාගේ නෑ වූ සහ ලේ නෑවූ ආගන්තුකයෝ එන්නාහුය.” 
6. “බමුණ, මේ කුමකැයි හඟිහිද? ඔවුන්ට කෑ යුත්තක් හෝ බුදිය යුත්තක් හෝ රස බැලිය යුත්තක් හෝ දෙන්නෙහිද?” 
7. “ගෞතමයිනි, මම සමහර කලෙක ඔවුන්ට කෑ යුත්තක් හෝ බුදිය යුත්තක් හෝ රස බැලිය යුත්තක් හෝ දෙමි.” 
8. “බමුණ, ඉදින් වනාහි ඔහු (ඒ) නොපිළිගනිත් නම් එය කවරකුහට වේද?” 
9. “ගෞතමයිනි, ඉදින් ඔහු (ඒ) නොපිළිගනිත් නම් එය අපට ම වෙයි.” 
10. “බමුණ, එපරිද්දෙන්ම නුඹ වනාහි ආක්‍රෝශ නොකරන අපට ආක්‍රෝශ කෙළෙහිද, පරුෂ වචන නොකියන අපට පරුෂ වචන කීයෙහිද, නොබණින අපට බැන්නෙහිද, ඒ ආක්‍රෝශාදිය අපි නොපිළිගනිමු. බමුණ, ඒ (සියල්ල) තටම වෙයි. බමුණ, යමෙක් වනාහි ආක්‍රෝශ කරන්නහුට පෙරළා ආක්‍රෝශ කරයිද, පරුෂ වචන කියන්නහුට පෙරළා පරුෂ වචන කියයිද, බණින්නහුට පෙරළා බණීද, බමුණ, එබඳු තැනැත්තේ එකතුව වළඳන්නේය, කළහු අනුව කරන්නේයයි කියනු ලැබේ. තා බිණු ඒ ආක්‍රෝශාදිය අපි තා හා (හවුලේ) නොබුදිමු. තා අනුව නොකරමු. බමුණ, මෙය (තා කළ දේ) තටම වෙයි. බමුණ, මෙය (තා කළ දේ) තටම වෙයි.” 

11. “පින්වත, භවත් ගෞතමයන් (පිළිබඳව) රජු සහිත පිරිස් මෙසේ සලකති. ‘ශ්‍රමණ ගෞතමයෝ රහතෙක’ එසේ වුව, පින්වත් ගෞතමයෝ කිපුනාහ.” 
12. “දැමුනාවූ, සමජීවිවූ, සම්‍යක් ප්‍රඥාවෙන් දැන අර්හත් ඵල විමුක්ති වශයෙන් මිදුනු, ශාන්තවූ ශ්‍රෙෂ්ඨත්වයට පැමිණි, ක්‍රෝධ නැති රහතන් වහන්සේට ක්‍රෝධයෙක් නම් කොයින්ද? 
“යම් පුද්ගලයෙක් පළමු කිපියහුට පෙරළා කිපේද, ඒ ක්‍රෝධය කරණකොට ඒ පුද්ගලයාටම පව් වේ. පළමු කිපියහුට පෙරළා නොකිපෙන පුද්ගලයා දුකසේ දිනිය හැකි යුද්ධය ජයගනී.” 
“යම් පුද්ගලයෙක් කිපුණු අන්‍යයකු දැක සිහි ඇතිව ඉවසාද, එතෙම තමහටද, පරහටද යන දෙදෙනාටම යහපතක් සලසයි. 
‘තමාගේද අනුන්ගේද යන දෙදෙනාගේම ක්‍රොධ ව්‍යාධියට (ඉවසීම නමැති) පිළියම් කරන පුද්ගලයා බාලයෙකැයි ධර්මයට අදක්ෂවූ අන්ධ බාල පෘථග්ජනයෝ හඟිත්.” 
13. මෙසේ කී කල අක්කෝසකභාරද්වාජ බමුණුතෙම භාග්‍යවතුන් වහන්සේට මෙය කීය. “භවත් ගෞතමයන් වහන්ස, ඉතා මැනවි. භවත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘත කරන්නේද, මංමුළාවූවකුට හෝ මාර්ගය කියන්නේද, ‘ඇස ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. මේ මම භාග්‍යවත් ගෞතමයන් වහන්සේද, ධර්මයද, සංඝයාද සමග පිහිටකොට යමි. භවත් ගෞතමයන් වෙතින් පැවිද්ද ලබන්නෙම් නම් උපසම්පදාවද ලබන්නෙම් නම් යෙහෙක.” 

14. අක්කෝසකභාරද්වාජ බමුණු තෙම භාග්‍යවතුන් වහන්සේ වෙතින් පැවිද්ද ලැබීය. උපසම්පදාවද ලැබීය. උපසම්පන්නවී නොබෝකල් ඇති ආයුෂ්මත් අක්කෝසකභාරද්වාජ තෙම තනිවූයේ, වෙන්වූයේ, පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේ, යම් අර්ථයක් සඳහා කුලපුත්‍රයෝ ගිහිගෙන් නික්ම මනාව සස්නෙහි පැවිදි වෙත්ද, නොබෝ කලකින්ම ඒ නිරුත්තර බ්‍රහ්මචර්‍ය්‍යයාගේ කෙළවරවූ නිවණ මේ ආත්මයෙහිම තමා විශේෂ ඥානයෙන් අවබෝධ කොට, එයට පැමිණ විසීය. ‘ජාතිය ක්ෂය වූවා, බඹසර වැස, නිමවනලදී, මාර්ග කෘත්‍යය කරනලදී, මෙයින් අන් ආත්මයක් නැතැ’යි හෙතෙම නිසැකව දත්තේය. ආයුෂ්මත් භාරද්වාජ භික්ෂුතෙම රහතන් අතුරෙන් එක්තරා කෙනෙක් විය. 
3. අසුරින්ද සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ රජගහ නුවර සමීපයෙහිවූ කලන්දක නිවාප නම්වූ වෙළුවනාරාමයෙහි වැඩවසන සේක. 
2. අසුරින්දකභාරද්වාජ බමුණු තෙම ‘භාරද්වාජගෝත්‍රික බමුණෙක් ගිහිගෙන් නික්ම ශ්‍රමණ ගෞතමයන් සමීපයෙහි සසුන්හි පැවිදිවීය’ යනු ඇසීය. 
3. හෙතෙම කිපියේ, නොසතුටු වූයේ භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේට අසභ්‍ය පරුෂ වචනවලින් නින්දා කරයි. 

4. එසේ කී කල භාග්‍යවතුන් වහන්සේ නිශ්ශබ්දවූ සේක. 
5. ඉක්බිති අසුරින්දකභාරද්වාජ බමුණුතෙම භාග්‍යවතුන් වහන්සේට මෙය කීය. “ශ්‍රමණය, දිනූයෙහිය, ශ්‍රමණය, දිනූයෙහිය” (කියායි). 
6. “අන්ධබාල පෘථග්ජන තෙම පරුෂ වචන කියන්නේ ඒ තමාට ජයකැයි ඒකාන්තයෙන් හඟී. එහෙත් නුවණැත්තහුගේ යම් ඉවසීමෙක් වේනම් ඔහුටම ජයවේ. 
“යමෙක් තෙම පළමු කිපියහුට පෙරළා කිපේ නම් ඒ කරණකොට ඒ පුද්ගලයාම පාපියෙක් වේ. පළමු කිපියහුට පෙරළා නොකිපෙන පුද්ගලතෙම දුකසේ දිනිය හැකි (ක්‍රෝධ) යුද්ධය දිනයි. 
“යමෙක් තෙම අන්‍යයකු කිපෙනු දැක සිහියෙන් යුතුව ඉවසා නම් (ඒ පුද්ගල තෙම) තමාටද අනුන්ටද යන දෙදෙනාටම යහපතක් සලසයි. 
“තමාගේද අනුන්ගේද යන දෙදෙනාගේම කෙලෙස් නමැති රෝගයට පිළියම් කරන ඒ පුද්ගලයා බාලයෙකැයි ධර්මයෙහි අදක්ෂවූ අන්ධබාල පාථග්ජනයෝ හඟිත්.” 
7. බුදුන් මෙසේ කීසඳ අසුරින්දකභාරද්වාජ බමුණුතෙම භාග්‍යවතුන් වහන්සේට මෙය කීය. “පින්වත් ගෞතමයාණන් වහන්ස, යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. මනාව අවබෝධ කෙළේය.” 
ඒ මම භාග්‍යවත්වූ ගෞතමයන් වහන්සේද, ධර්මයද, භික්ෂු සංඝයාද පිහිටකොට යමි. මම පින්වත් ගෞතමයන් වහන්සේගේ සමීපයෙහි පැවිද්ද ලබන්නෙම්, උපසම්පදාව ලබන්නෙම් (නම් යෙහෙකැ)”යි කීය. 

8. ඉක්බිති අසුරින්දකභාරද්වාජ බ්‍රාහ්මණතෙම භාග්‍යවතුන් වහන්සේ සමීපයෙහි පැවිද්ද හා උපසම්පදාව ලදී. උපසපන්වී නොබෝ කල් ඇති ආයුෂ්මත් අසුරින්දකභාරද්වාජ භික්ෂුව වනාහි තනිවූයේ, වෙන්වූයේ, පමානොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිත් ඇත්තේ, නොබෝ කලෙකින්ම, කුලපුත්‍රයෝ යමක් පිණිස ගිහි ගෙයින් නික්ම මනාව ශාසනයට පැවිදිවීම් වශයෙන් පැමිණෙත්ද, ඒ අනුත්තර බ්‍රහ්මචර්‍ය්‍යයාගේ කෙළවරවූ නිවන මේ ආත්මයෙහිම තෙමේ විශෙෂ ඥානයෙන් අවබෝධකොට, එයට පැමිණ විසුයේය. ‘ජාතිය ක්ෂය වූවා, බඹසර වැස නිමවනලදී. සියලු මාර්ග කෘත්‍යය කරනලදී. මෙයින් අන් ආත්මයෙක් නැතැ’යි (හෙතෙම) නිසැකව දත්තේය. 
9. ආයුෂ්මත් අසුරින්දකභාරද්වාජ තෙමේද රහතුන් අතුරෙන් එක්තරා කෙනෙක් වීය. 
4. බිලඩ්ගික සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහනුවර අසල කලන්දකනිවාප නම්වූ වෙළුවනයෙහි වැඩවසන සේක. 
2. බිලඩ්ගිකභාරද්වාජ බමුණු තෙම ‘භාරද්වාජගෝත්‍රික බමුණෙක් ගිහිගෙන් නික්ම ශ්‍රමණ ගෞතමයන් වෙත පැවිදි වීය,’ යනු ඇසීය. හෙතෙම කිපී නොසතුටුවී භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ නිශ්ශබ්දව එකත්පසෙක සිටියේය. 
3. ඉක්බිති භාග්‍යවතුන් වහන්සේ බිලඩ්ගික නම්වූ භාරද්වාජ ගෝත්‍රික බමුණාගේ සිත්හි කල්පනාව ස්වකීය සිතින් දැන බිලඩ්ගිකභාරද්වාජ බමුණාට ගාථායෙන් මෙසේ වදාළසේක. 
“යම් පුද්ගලයෙක් තෙම වරද නැතිවූ, පිරිසිදුවූ, කෙලෙස් නැතිවූ, පුරුෂයකුට අපරාධ කෙරේද, ඒ පාපය උඩු සුළඟට දමනලද සියුම් ධූලි මෙන් ඒ අඥානයා කරාම ආපසු එයි.” 

4. මෙසේ කීකල බිලඩ්ගිකභාරද්වාජ බමුණු තෙම භාග්‍යවතුන් වහන්සේට මෙය කීය. “පින්වත් ගෞතමයාණනි, ඉතා මැනවි. පින්වත් ගෞතමයාණනි, ඉතා මැනවි. පින්වත් ගෞතමයන් වහන්ස, යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. ඒ මම ධර්මයද, සංඝයාද සහිත භවත් ගෞතමයන් වහන්සේ සරණකොට යමි. පින්වත් ගෞතමයන් වහන්සේ වෙතින් පැවිද්ද හා උපසම්පත්තිය ලබන්නෙමි. බිලඩ්ගිකභාරද්වාජ බමුණුතෙම භාග්‍යවතුන් වහන්සේ වෙතින් පැවිද්ද ලැබීය, උපසම්පදාවද ලැබීය. උපසපන්වී නොබෝකල් ඇති ආයුෂ්මත් බිලඩ්ගික භාරද්වාජ තෙම තනිවූයේ, වෙන්වූයේ, පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේ, යම් අර්ථයක් සඳහා කුලපුත්‍රයෝ ගිහිගෙන් නික්ම මනාව සස්නෙහි පැවිදිවෙත්ද, නොබෝ කලකින්ම ඒ නිරුත්තරවූ බ්‍රහ්මචර්‍ය්‍යාව කෙළවරවූ නිවණ මේ ආත්මයෙහිම තෙමේම විශෙෂ ඥානයෙන් අවබෝධ කොට එයට පැමිණ විසීය. නැවත නැවත ඉපදීම ක්ෂයවිය. බ්‍රහ්මචර්‍ය්‍යාවෙහි වැස නිමවන ලදී. කළයුතු දේ කරන ලදී. මෙයින් අනික් ආත්මයෙක් නැතැ’යි (හෙතෙම) මනාව දත්තේය. 
5. ආයුෂ්මත් බිලඩ්ගික භාරද්වාජ භික්ෂුවද රහතුන් අතුරෙහි එක්තරා කෙනෙක් විය. 
5. අහිංසක සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 

2. ඉක්බිති අහිංසකභාරද්වාජ බමුණුතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ හා, සතුටු සාමීචි කථා කෙළේය. සතුටුවිය යුතුවූ, සිහිකටයුතුවූ කථා නිමවා එකත්පසෙක හුන්නේය. 
3. එකත්පසෙක හුන් අහිංසකභාරද්වාජ බමුණු තෙම භාග්‍යවතුන් වහන්සේට මෙය කීය. “පින්වත් ගෞතමයන් වහන්ස, මම අහිංසක නමි. පින්වත් ගෞතමයන් වහන්ස, මම අහිංසක නමි.” 
4. “(ස්වකීය) නාමය යම්සේද එසේම වන්නෙහි නම් තොප අහිංසකම වෙහි. යමෙක් කයින්ද, බසින්ද, සිතින්ද, හිංසා නොකෙරේද, යමෙක් අන්‍යයකුත් නො වෙහෙසාද, හෙතෙම ඒකාන්තයෙන් අහිංසකයෙක් වේ.” 
5. මෙසේ කීකල අහිංසකභාරද්වාජ තෙම භාග්‍යවතුන් වහන්සේට මෙය කීය. “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි.” යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. දැනගත්තේය. 
6. ඒ මම ධර්මයද, සංඝයාද සහිත භවත් ගෞතමයන් වහන්සේ සරණකොට යමි. පින්වත් ගෞතමයන් වහන්සේ වෙතින් පැවිද්ද හා උපසම්පත්තිය ලබන්නෙමි. අහිංසක භාරද්වාජ බමුණුතෙම භාග්‍යවතුන් වහන්සේ වෙතින් පැවිද්ද ලැබීය, උපසම්පදාවද ලැබීය. උපසපන්වී නොබෝකල් ඇති ආයුෂ්මත් අහිංසකභාරද්වාජ තෙම තනිවූයේ, වෙන්වූයේ, පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේ, යම් අර්ථයක් සඳහා කුලපුත්‍රයෝ ගිහි ගෙන් 

නික්ම මනාව සස්නෙහි පැවිදිවෙත්ද, නොබෝ කලකින්ම ඒ නිරුත්තරවූ බ්‍රහ්මචර්‍ය්‍යාව කෙළවරවූ ඒ නිවණ මේ ආත්මයෙහිම තෙමේම විශෙෂ ඥානයෙන් අවබෝධ කොට එයට පැමිණ විසීය. නැවත නැවත ඉපදිම් ක්ෂයවිය. බ්‍රහ්මචර්‍ය්‍යාවෙහි වැස නිමවන ලදී. කළයුතු දේ කරනලදී. මෙයින් අනික් ආත්මයෙක් නැතැ’යි (හෙතෙම) මනාව දත්තේය. 
7. ආයුෂ්මත් අහිංසකභාරද්වාජ භික්ෂුවද රහතුන් අතුරෙහි එක්තරා කෙනෙක් විය. 
6. ජටා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
2. ඉක්බිති ජටාභාරද්වාජ බමුණුතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේ හා සතුටුසාමීචි කථා කෙළේය. සතුටු විය යුතු කථා සිහි කටයුතු කථා කොට නිමවා එකත්පසෙක හුන්නේය. 
3. එකත්පසෙක හුන් ජටාභාරද්වාජ බමුණුතෙම භාග්‍යවතුන් වහන්සේට ගාථාවක් කීය: 
“ඇතුලතද අවුල් වෙයි. පිටතද අවුල් වෙයි. (සත්ත්වයා) අවුලෙන් වෙළන ලදී. ගෞතමයන්වහන්ස, එහෙයින් මේ කාරණය ඔබගෙන් විචාරමි. කවරෙක් මේ අවුල ලිහන්නේද?” 
4. “උත්පත්තියෙන් ඥානවන්තවූ, කෙලෙස් තවන වීර්‍ය්‍ය ඇත්තාවූ, (කටයුතු පිළියෙල කරන) නුවණ ඇතිවූ, (යම්) භික්ෂුවක් ශීලයෙහි පිහිටා සමාධියද, (විදර්ශනා) ප්‍රඥාවද වඩන්නේ වේද, හෙතෙම මේ අවුල ලිහන්නේය. 

“යමෙකු විසින් රාගයද, ද්වෙෂයද, අවිද්‍යාවද දුරු කරන ලද්දාහුද, ආශ්‍රවයන් නැති කළ ඒ රහත්හු වෙත්. ඔවුන් විසින් (තණ්හා) අවුල ලිහන ලද්දේය. 
“යම් තැනෙක නාමයද, රූපයද, කාම භවයද, රූප භවය හා අරූප භවයද සම්පූර්ණයෙන් අතුරුදහන් වේද එහි මේ (තණ්හා) අවුල සිඳෙයි.” 
5. මෙසේ කී කල ජටාභාරද්වාජ බමුණුතෙම භාග්‍යවතුන් වහන්සේට මෙය කීය: “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. යම්සේ යටිමුව කරනලද්දක් හෝ උඩුමුව කරන්නේද, වැසුන දෙයක් හෝ විවෘත කරන්නේද, මංමුළාවූවකුට මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය.” මේ මම භාග්‍යවත් ගෞතමයන් වහන්සේද, ධර්මයද, සංඝයාද, සමග පිහිටකොට යම්. භවත් ගෞතමයන් වෙතින් පැවිද්ද ලබන්නෙම් නම් උපසම්පදාවද ලබන්නෙම් නම් යෙහෙක.” (යි කීය) 
6. ජටාභාරද්වාජ බමුණු තෙම භාග්‍යවතුන් වහන්සේ වෙතින් පැවිද්ද ලැබීය. උපසම්පදාවද ලැබීය. උපසම්පන්නවී නොබෝකල් ඇති ආයුෂ්මත් ජටාභාරද්වාජ තෙම තනිවූයේ, වෙන්වූයේ, පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේ, යම් අර්ථයක් සඳහා කුලපුත්‍රයෝ ගිහිගෙන් නික්ම සස්නෙහි පැවිදි වෙත්ද, නොබෝ කලකින්ම ඒ නිරුත්තරවූ බ්‍රහ්මචර්‍ය්‍යයාව කෙළවරවූ නිවණ මේ ආත්මයෙහි තමා විශේෂ ඥානයෙන් අවබෝධ කොට, එයට පැමිණ විසීය. ‘ජාතිය ක්ෂය වූය. බඹසර වැස නිමවනලදී, මාර්ග කෘත්‍යය කරනලදී, මෙයින් අන් ආත්මයක් නැතැ’යි හෙතෙම නිසැකව දත්තේය. 
ආයුෂ්මත් භාරද්වාජගෝත්‍රික ජටා බමුණුතෙම රහතුන් අතුරෙහි එක්තරා කෙනෙක් වීය. 

7. සුද්ධික සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
2. ඉක්බිති සුද්ධිකභාරද්වාජ බමුණුතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන්වහන්සේ හා සතුටුසාමීචි කථාකෙළේය. සතුටුවිය යුතු කථා සිහි කටයුතු කථා කොට එකත්පසෙක හුන්නේය. 
3. එකත්පසෙක හුන් සුද්ධිකභාරද්වාජ බමුණුතෙම භාග්‍යවතුන් වහන්සේ සමීපයෙහිදී මේ ගාථාව කීය. 
“ලොව කිසි බමුණෙක් සිල්වත් වේද, තපස්කර්ම කරන්නේද (එපමණින්) පිරිසිදු නොවේ. ඒ තෙම විද්‍යාවෙන් හා චරණයන්ගෙන් යුක්තවූයේම පිරිසිදු වේ. මෙයින් අන්‍යවූ සත්වයා (පිරිසිදු) නොවේ. 
4. “බොහෝ ප්‍රලාප කියන්නේ, ඇතුළත කෙලෙස් කසලින් කිලිටිවූයේ, කිලිටි කායකර්මාදිය ඇත්තේ, කුහකවූයේ ජාතියෙන් පමණක් බමුණෙක් නොවේ. 
“පටන්ගත් වීර්‍ය්‍ය ඇති, නිවන් පිණිස මෙහෙයූ සිත් ඇති, නිරන්තර දැඩි වීර්‍ය්‍ය ඇති, ක්ෂත්‍රියාද, බ්‍රාහ්මණයාද, වෛශ්‍යයාද, ශුද්‍රයාද, සැඩොලාද, කසල ශොධකයාද නිවණට පැමිණේ. බමුණ, මෙසේ දනුව.” 
5. මෙසේ කී කල සුද්ධිකභාරද්වාජ බමුණුතෙම භාග්‍යවතුන් වහන්සේට මෙය කීය. “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස ඉතා මැනවි. යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘත කරන්නේද, මංමුළාවූවකුට මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය.” 

ඒ මම භාග්‍යවතුන් වහන්සේද, ධර්මයද, සංඝයාද, සරණකොට යමි. මම භවත් ගෞතමයන් වහන්සේ වෙතින් පැවිද්ද හා උපසම්පදාව ලබන්නෙමි.” 
6. භාරද්වාජගෝත්‍රික බමුණුතෙම භාග්‍යවතුන්වහන්සේ වෙතින් පැවිද්ද හා උපසම්පදාව ලැබීය. 
7. උපසපන්වී නොබෝ කල් ඇති ආයුෂ්මත් සුද්ධික භාරද්වාජ තෙම තනි වූයේ, වෙන් වූයේ පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේ වෙසෙන්නේ, නොබෝ කලෙකින්ම, යම් අර්ථයක් පිණිස කුල පුත්‍රයෝ සසුනෙහි පැවිදි වෙත්ද ඒ බඹසර කෙළවර (වූ නිවන) මේ ආත්මයෙහිම තෙමේ විශිෂ්ට ඥානයෙන් ප්‍රත්‍යක්ෂ කොට එයට පැමිණ විසීය, ‘ජාතිය ක්ෂයවූවා බ්‍රහ්මචර්‍ය්‍යාව වැස නිමවන ලදී. සියලු මාර්ගකෘත්‍යය කරවනලදී. මේ ආත්මභාවයෙන් අන් ආත්මයෙක් නැතැ’යි යහපත්කොට අවබෝධ කෙළේය. 
8. ආයුෂ්මත් සුද්ධිකභාරද්වාජ තෙම රහතුන් අතුරෙන් එක්තරා කෙනෙක් වීය. 
8. අග්ගික සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ රජගහනුවර කලන්දකනිවාප නම් වේළුවනයෙහි වැඩවසන සේක. 
2. එකල අග්ගිකභාරද්වාජ බමුණා විසින් ‘ගිනි පුදන්නෙමි, ගිනිපූජාව සේවනය කරන්නෙමි’යි ගිතෙල්, කිරිබත් පිළියෙළ කරන ලද්දේය. 
3. ඉක්බිති භාග්‍යවතුන් වහන්සේ පෙරවරුයෙහි හැඳ පෙරෙව පාත්‍ර සිවුරු ගෙන රජගහනුවරට පිඬුපිණිස වැඩි සේක. රජගහනුවර ගෙපිළිවෙළින් පිඬු සිඟනසේක් අග්ගික භාරද්වාජ බමුණාගේ ගෙදොර යම් තැනෙකද එතැනට වැඩිසේක. වැඩ, එකත්පසෙක සිටිසේක. 

4. අග්ගිකභාරද්වාජ බමුණුතෙම පිඬු පිණිස වැඩසිටි 
භාග්‍යවතුන් වහන්සේ දිටීය. දැක, භාග්‍යවතුන් වහන්සේට 
ගාථාවකින් (මෙසේ) කීය. 
“යමෙක් ත්‍රිවේදයෙන් යුක්තද, ජාතිමත්ද, බොහෝ ග්‍රන්ථයන් දන්නේවේද, විද්‍යාවෙන් හා චරණයෙන් යුක්තද, ඒ තෙම මේ කිරිබත් වළඳන්නේය.” 
5. “(යමෙක්) බොහෝවූ ප්‍රලාප කියන්නේ, ඇතුලත කෙලෙස් කසටින් කිලිටිවූයේ, කිලිටි කාය කර්මාදිය ඇත්තේ, කුහකකමින් යුක්තවූයේ වේද, හෙතෙම ජාතියෙන් පමණක් බමුණු නොවේ. 
“යමෙක් පෙර වුසූ උත්පත්ති පිළිවෙළ දනීද, ස්වර්ගය හා අපායත් දකීද, නැවත නැවත ඉපදීමක් නැති රහත්බවට පැමිණියේද, චතුස්සත්‍යය දැන නිමියේද, (කායාදි) මෞන (සංවර) ගුණයෙන් යුක්තද, 
“මේ ත්‍රිවිද්‍යාවෙන් ත්‍රිවිද්‍යා ඇති බමුණෙක් වේ. විජ්ජාචරණසම්පන්න ඒ තෙම මේ කිරිබත වළඳන්නේය.” 
6. “පින්වත් ගෞතමයන් වහන්ස, වළඳන්න. ඔබ වනාහි බ්‍රාහ්මණයෙකි.” 
7. “බමුණ, ‘මම මේ ගාථා කියා ලැබූ කිරිබත නොවළඳන්නෙමි. ආජිවශුද්ධිය දන්නවුන්ගේ එසේ වැළඳීම සිරිතෙක් නොවේ. බුදුවරයෝ ගාථා කියා ලද දෙය බැහැර කෙරෙත්. බමුණ, ධර්මය ඇතිකල්හි මේ ආර්‍ය්‍යයන්ගේ පැවැත්මයි. 
“සියලු ගුණයෙන් යුතු, මහර්ෂීවූ, ක්ෂය කළ ආශ්‍රව ඇති, සන්සුන් සියලු පසුතැවීම් ඇත්තකු අන්‍යවූ ආහාරයෙන්ද, පානයෙන්ද උපස්ථාන කරව. උන්වහන්සේ පින් කැමැත්තාහට පින් කෙතක් වේ” (යි වදාළහ.) 
8. මෙසේ කී කල අග්ගිභාරද්වාජ බමුණුතෙම භාග්‍යවතුන් වහන්සේට මෙය කීය. “පින්වත් ගෞතමයන්වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘත කරන්නේද, මංමුළාවූවකුට මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය.” 

ඒ මම භාග්‍යවතුන් වහන්සේද, ධර්මයද, සංඝයාද සරණ කොට යමි. මම භවත් ගෞතමයන් වහන්සේ වෙතින් පැවිද්ද හා උපසම්පදාව ලබන්නෙමි.” 
9. අග්ගි භාරද්වාජගෝත්‍රික බමුණු තෙම භාග්‍යවතුන් වහන්සේ වෙතින් පැවිද්ද හා උපසම්පදාව ලැබීය. 
10. උපසපන්වී නොබෝකල් ඇති ආයුෂ්මත් භාරද්වාජ තෙම තනිවූයේ වෙන්වූයේ, පමානොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේව වෙසෙන්නේ, නොබෝකලෙකින්ම, යම් අර්ථයක් පිණිස කුලපුත්‍රයෝ සසුනෙහි පැවිදි වෙත්ද ඒ බඹසර කෙළවර (වූ නිවන) මේ ආත්මයෙහිම තෙමේ විශිෂ්ට ඥානයෙන් ප්‍රත්‍යක්ෂ කොට එයට පැමිණ විසීය. ‘ජාතිය ක්ෂයවූවා බ්‍රහ්මචර්‍ය්‍යාව වැස නිමවන ලදී. සියලු මාර්ගකෘත්‍යය කරනලදී. මේ ආත්මභාවයෙන් අන් ආත්මයෙක් නැත’යි යහපත් කොට අවබෝධ කෙළේය. 
ආයුෂ්මත් අග්ගිකභාරද්වාජ තෙම රහතුන් අතුරෙහි එක්තරා කෙනෙක් විය. 
9. සුන්දරික සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ කොසොල් දනව්වෙහි සුන්දරිකා නදී තෙර වැඩ වසනසේක. 
2. එකල සුන්දරිකභාරද්වාජ බමුණුතෙම සුන්දරිකා නදී තෙර ගිනි දෙවියා පුදයි. ගිනි දෙවියා පිදීම සේවනය කරයි. 

3. ඉක්බිති සුන්දරිකභාරද්වාජ බමුණුතෙම ගිනි පුදා ගිනි පිදීමෙහි හැසිර හුනස්නෙන් නැඟිට ‘කවරෙක් මේ ගිනි පුදා ඉතිරි කිරිබත වළඳන්නට සුදුසු වන්නේදැ’යි හාත්පස සිව් දිග පිළිවෙළින් බැලීය. 
4. සුන්දරිකභාරද්වාජ බමුණුතෙම හිස සිට පොරොවා 
ගෙන එක්තරා රුකක් මුල හුන් භාග්‍යවතුන් වහන්සේ දිටීය. දැක, වම් අතින් ගිනි පුදා ඉතිරි කිරිබත ගෙන දකුණතින් කෙණ්ඩිය ගෙන භාග්‍යවතුන් වහන්සේ යම් තැනෙකද එතැනට පැමිණියේය. 
5. ඉක්බිති භාග්‍යවතුන් වහන්සේ සුන්දරික භාරද්වාජ බමුණාගේ පා ශබ්දයෙන් හිස විවෘත කළසේක. 
6. ඉක්බිති සුන්දරික බමුණුතෙම ‘මේ තැනැත්තේ නීචයෙක, එසේම මුඬු හිස ඇත්තෙකැ’යි එතැනින්ම (වහාම) ආපසු යනු කැමැත්තේ වීය. 
7. ඉක්බිති සුන්දරිකභාරද්වාජ බමුණාට මෙබඳු සිතෙක් විය. ‘මෙලොව මුඩු කළ හිස් ඇති බමුණෝද වෙත්. මම ඔහු වෙත පැමිණ, (ඔහුගේ) ජාතිය විචාරම් නම් මැනව.’ 
8 ඉක්බිති සුන්දරිකභාරද්වාජ බමුණා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, පින්වත් තෙම කිනම් ජාති ඇත්තේදැ’යි ඇසීය. 
9. “ජාතිය නොවිචාරව. (ශීලාදී ගුණ ඇති) චරණයම විචාරව. ඒකාන්තයෙන් (දරින්) ගිනි හටගනී. නීච කුලයෙහි උපන් පුද්ගල තෙමේද, වීර්‍ය්‍යවත් වූයේ, කාරණාකාරණා දන්නේ, ලජ්ජාවෙන් පව් වළක්වා රහත් මුනිවරයෙක් වෙයි. 
“යමෙක් පරමාර්ථ සත්‍යයෙන් දැමුනේද, ඉන්ද්‍රිය දමනයෙන් යුක්තද, සතරමාර්ග වේදයන්ගේ කෙළ පැමිණියේද, වැස නිමවූ මාර්ග බ්‍රහ්මචර්‍ය්‍යාව ඇත්තේද, එබඳු රහතන් වහන්සේ වෙත පිළියෙළ කළ යාග ඇතිව සුදුසු කල පැමිණ යාගය පිළිගත මැනවයි ආරාධනා කළ යුතුයි. හෙතෙම දීමට සුදුස්සා කෙරෙහි යාග කෙරේ.” 

10. යම් හෙයකින් එබඳු ගුණ ඇති, වේද කෙළවරට පැමිණි තථාගතයකු මම දකිම්ද, එහෙයින් මා විසින් මේ යාගය ඒකාන්තයෙන් යහපත්ව කරන ලද්දේ වෙයි, යහපත් සේ හෝම කරන ලදද වෙයි. නුඹවහන්සේ වැන්නවුන් නොදක්නා හෙයින්ම අන්‍ය අඥාන ජනතෙම යාගයෙන් ඉතිරි කොටස අනුභව කරයි.” 
“පින්වත් ගෞතමයන් වහන්සේ (මේ) වළඳාවා! පින්වත් තෙම (නියම) බමුණෙක.” 
11. බමුණ, ගාථා කියා ලත් කිරිබත මවිසින් නොවැළඳිය යුතුයි. මේ ගාථා කියා ලද දෙය වැළඳීම අර්ථ ධර්මයන් දන්නාවුන්ගේ සිරිතක් නොවේ. තථාගතයෝ ගාථා කියා ලත් භෝජනය බැහැර කෙරෙත්. බමුණ, ධර්මය ඇති කල්හි මේ ආර්‍ය්‍යයන්ගේ පැවැත්මයි. 
“සියලු ගුණයෙන් යුත්, මහර්ෂීවූ, ක්ෂය කළ සියලු කෙලෙස් ඇති, සන්සුන් සියලු පසුතැවීම් ඇති, රහතන් වෙත ගොස්, මෙයින් අන්‍යවූ ආහාරයෙන්ද පානයෙන්ද උපස්ථාන කරව. ඒ ආර්‍ය්‍ය සමූහයා පින් කැමැත්තෝහට පින් කෙතක් වේ.’ 
12. “එසේ නම් පින්වත් ගෞතමයන් වහන්ස, කාහට මේ යාගයෙන් ඉතිරි කොටස දෙම්ද?” 
13. “බ්‍රාහ්මණය, දෙවියන් සහිත, මරුන් සහිත, බඹුන් සහිත, ශ්‍රමණ බ්‍රාහ්මණයන් සහිත, දෙව් මිනිසුන් සහිත, ප්‍රජා සංඛ්‍යාත ලෝකයෙහි යමකු මේ යාගයෙන් ඉතිරි කොටස වැළඳුයේ, මනාව දිරීමට යන්නේද, තථාගතයන් වහන්සේ හෝ තථාගත ශ්‍රාවකයෙකු හෝ හැර එබඳු වූවකු නොදකිමි. ඒ නිසා බමුණ, එය තණ නැති බිමක හෝ දමව, ප්‍රාණීන් නැති දියක හෝ පාකොට හරුව” (යි වදාළසේක.) 
14. ඉක්බිති සුන්දරිකභාරද්වාජ බමුණුතෙම ඒ යාගයෙන් ඉතිරි කොටස ප්‍රාණීන් නැති දියෙහි පාකොට යැවීය. 15. ඉක්බිති ඒ යාගයෙන් ඉතිරි කොටස දියෙහි බහා ලන ලද්දේ චිටි චිටි චිටි චිටි යන ශබ්දයෙන් ශබ්ද කරයි. දුම් නඟියි, 

හාත්පසින් දුම් දමයි. දහවල් මනාව රත්වූ නගුල දියෙහි දමන ලද්දේ යම්සේ චිටි චිටි චිටි චිටි යන ශබ්ද කරයිද, දුම් දමයිද, හාත්පසින් දුම් දමයිද එසේම යාගයෙන් ඉතිරි කිරිබත දියෙහි ලන ලද්දේ චිටි චිටි චිටි චිටි යන ශබ්ද කරයි, දුම් දමයි, හාත්පසින් දුම් දමයි. 
16. ඉක්බිති සුන්දරිකභාරද්වාජ බමුණුතෙම සංවේගයට පැමිණියේ, ලොමුඩැහැගත්තේ, භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, එකත්පසෙක සිටියේය. 
17. එකත්පසෙක සිටි සුන්දරිකභාරද්වාජ බමුණාහට භාග්‍යවතුන් වහන්සේ ගාථාවලින් (මෙසේ) වදාළසේක: 
“බමුණ, දර දවමින් ශුද්ධියක් වේයයි නොසිතව ආර්‍ය්‍ය ධර්මයෙන් බැහැර පිරිසිදු බව යමෙක් කැමති වේද එයින් ශුද්ධියක් වේයයි ආර්‍ය්‍යයෝ නම් නොකියත්. 
“බමුණ, මම දර දැවීම හැර, (ඥාන) ගින්න දල්වමි. අර්හත්වූ මම නිති දැල්වූ (ඥාන) ගින්න ඇතිව, නිති දමනය කරන ලද සිතැතිව බ්‍රහ්මචර්‍ය්‍යාවෙහි හැසිරෙමි. 
“බමුණ, තාගේ මානය තවුස් පිරිකර දරවේ. ක්‍රෝධය දුමවේ. බොරුකීම අලුවේ, දිව හෝම හැන්දවේ. සත්වයන්ගේ හෘදය ගිනි මොලවන තැනවේ. පුද්ගලයාගේ මනාව දමනය කළ සිත යාග ගින්නවේ. 
“බමුණ, ධර්මය ජලාසයවේ. ශීලය තොටවේ. එය නොකැළඹෙන හෙයින් විශේෂයෙන් ප්‍රසන්නය. සත් පුරුෂයන් විසින් සත්පුරුෂයන්ට ප්‍රශංසා කරනු ලැබේ. යම්තැනෙක ස්නානය කළ ආර්‍ය්‍යයෝ නොතෙත් සිරුරු ඇත්තෝව, නිර්වාණ පරතෙරට ඒකාන්තයෙන් යෙත් නම් මාගේ දහම් විල එබඳුවූවකි. 
“බමුණ, සත්‍යයද, හික්මීමද, ධර්මයද යන මොවුහු බ්‍රහ්මචර්‍ය්‍යාවයි. ශාස්වත උච්ඡෙද දෘෂ්ටි දෙකම මද්ධ්‍යයෙහි සිටියාවූ (මේ අෂ්ටාංගික මාර්ගය) උතුම් පැමිණීමයි. එහෙයින් තෝ ඍජුවූ රහතුන්ට නමස්කාර කරව. (එසේ කරන) ඒ පුද්ගලයා ධර්මසාරීයයි මම කියමි”යි (වදාළ සේක.) 

18. මෙසේ කීකල සුන්දරික භාරද්වාජ බමුණුතෙම භාග්‍යවතුන් වහන්සේට මෙය කීය: “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි, පින්වත් ගෞතමයන් වහන්ස, යම්සේ යටිමුව කරන ලද්දක් හෝ උඩුමුව කරන්නේද, වැසුනු දෙයක් හෝ විවෘත කරන්නේද, මංමුළාවූවකුට මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ මම භාග්‍යවතුන් වහන්සේද, ධර්මයද, සංඝයාද සරණකොට යමි. මම භවත් ගෞතමයන් වහන්සේ වෙතින් පැවිද්ද හා උපසම්පත්තිය ලබන්නෙමි.” 
19 භාරද්වාජගෝත්‍රික බමුණු තෙම භාග්‍යවතුන් වහන්සේ වෙතින් පැවිද්ද හා උපසම්පත්තිය ලැබීය. 
20. උපසපන්වී නොබෝකල් ඇති, ආයුෂ්මත් භාරද්වාජ තෙම තනිවූයේ, වෙන්වූයේ, පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේව වෙසෙන්නේ, නොබෝ කලෙකින්ම, යම් අර්ථයක් පිණිස කුලපුත්‍රයෝ සසුනෙහි පැවිදි වෙත්ද, ඒ බඹසර කෙළවරවූ (නිවන) මේ ආත්මයෙහිම තෙමේ විශිෂ්ට ඥානයෙන් ප්‍රත්‍යක්ෂ කොට එයට පැමිණ විසීය. ‘ජාතිය ක්ෂයවූවා බ්‍රහ්මචර්‍ය්‍යාව වැස නිමවන ලදී. සියලු මාර්ගකෘත්‍යය කරන ලදී. මේ ආත්ම භාවයෙන් අන් ආත්මයෙක් නැතැ’යි යහපත් කොට අවබෝධ කෙළේය. ආයුෂ්මත් භාරද්වාජතෙමේ රහතුන් අතුරෙහි අන්‍යතරයෙක් විය. 
10. බහුධීනි සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ කොසොල් දනව්වෙහි එක්තරා වන ලැහැබෙක වසනසේක. 

2. එකල භාරද්වාජගෝත්‍රික එක්තරා බමුණකුගේ ගොනුන් දහ හතර දෙනෙක් නැතිවූහ. 
3. ඉක්බිති භාරද්වාජගෝත්‍රික බමුණු තෙමේ ඒ ගොනුන් සොයමින් වනලැහැබ යම් තැනෙකද එතැනට පැමිණියේය. පැමිණ, එහි පළක් බැඳ ශරීරය කෙලින් පිහිටුවා සිහිය පරිමුඛ කොට වැඩහුන් භාග්‍යවතුන් වහන්සේ දිටීය. 
4. දැක භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් සමීපයෙහි මේ ගාථාවන් කීය: 
“මගේ ගොනුන් දහහතර දෙනෙක් අදට සදවසක් පමණ දක්නට නැත. මේ ශ්‍රමණයන්ට එබන්දක් නැත්තෙන් ඒකාන්තයෙන් ඒ ශ්‍රමණතෙම සැපසේ වාසය කරයි. 
“යම් හෙයකින් මේ ශ්‍රමණයන්ට කෙතෙහි කොළ එකක්වත් නැති (ලාමක) තලද, කොළ එකක් දෙකක් පමණ ඉතිරිවූ තලද, ඒකාන්තයෙන් නැත්තාහුද, එහෙයින්ම මේ ශ්‍රමණතෙම සැපසේ වාසය කරයි. 
“හිස්වූ ධාන්‍යාගාරයෙහි මීයෝ දැඩි උත්සාහයෙන් නටති. මේ ශ්‍රමණයන්ට ඒකාන්තයෙන් එබන්දක් නැත. එහෙයින් මේ ශ්‍රමණතෙම සැපසේ වාසය කරයි. 
“මාගේ තණපත් ඇතිරිය සත් මසක් ඉක්ම ගියේ එහිම උපන් ප්‍රාණීන්ගෙන් ගැවසී ගත්තේය. මේ ශ්‍රමණයන්ට ඒකාන්තයෙන් එවැන්නක් නැත. එහෙයින් මේ ශ්‍රමණතෙම සැපසේ වාසය කරයි. 
“එක දරුවකු පමණක් ඇත්තා වූද, (දරුවන්) දෙදෙනෙකු ඇත්තාවූද, වැන්දඹුවූ දූවරු සත්දෙනෙක් මේ ශ්‍රමණයන්ට ඒකාන්තයෙන්ම නැත. එහෙයින් මේ ශ්‍රමණතෙම සැපසේ වාසය කරයි. 
“දුඹුරු පාටට තල ඇට වැනි කැලල්වලින් ගැවසුණු ශරීරය ඇති (මාගේ බැමිණි) මා සයනය කළ විට පයින් ගසා (මා) පුබුදුවයි. යම් හේතුවකින් මේ ශ්‍රමණයන්ට ඒකාන්තයෙන් එබන්දක් නැත්ද, එහෙයින්ම මේ ශ්‍රමණතෙම සැප ඇත්තේ වෙයි. 

“උදෑසන ණය හිමියෝ වුත් ‘අපට දෙව, අපට දෙව’යි මට චෝදනා කෙරෙති. යම් හෙයකින් මේ ශ්‍රමණයන්ට එබඳු ණය නැත්තේද, එහෙයින්ම මේ ශ්‍රමණ තෙම සුව ඇත්තේ වෙයි.” 
5. “බමුණ, තාගේ ගොනුන් දහහතර දෙන නැතිවී අදට සදිනක් නොදක්නා ලදී. බමුණ, යම් හෙයකින් මට එබන්දක් නැත්තේද, එහෙයින් මම ඒකාන්තයෙන් සුව ඇත්තෙමි. 
“බමුණ, තාගේ කෙතෙහි ලාමකවූ තලද, කොළ එකක් දෙකක් පමණ ඉතිරිව ඇත්තාවූ තලද වෙති. බමුණ යම් හෙයකින් මට එබන්දක් නැත්තෙන් මම ඒකාන්තයෙන් සුව ඇත්තේ වෙමි. 
“බමුණ, තාගේ හිස්වූ ධාන්‍යාගාරයෙහි මීයෝ දැඩි උත්සාහයෙන් නටති. බමුණ, එබඳු ධාන්‍යාගාරයක් මට නැත්තෙන් මම ඒකාන්තයෙන් සුව ඇත්තෙම් වෙමි. 
“බමුණ, තාගේ තණපත් ඇතිරිය සත්මසක් ඉක්ම ගියේ එහිම උපන් ප්‍රාණීන්ගෙන් ගැවසුනේය. බමුණ, යම් හේතුවකින් මට එවැන්නක් නැත්තේද, එහෙයින් ඒකාන්තයෙන් සුව ඇත්තෙම් වෙමි. 
“බමුණ, (තට මෙන්) එක දරුවකු පමණක් ඇත්තාවූද, දරුවන් දෙදෙනෙක් පමණක් ඇත්තාවූද, වැන්දඹුවූ දූන් සත්දෙනෙක් මට නැත. බමුණ, එහෙයින් මම ඒකාන්තයෙන් සුව ඇත්තෙම් වෙමි. 
“බමුණ, තල ඇට වැනි කැළල්වලින් ගැවසුණු ශරීරය ඇති තාගේ බැමිණිය නිදිගත් තා පයින් ගසා පුබුදුවයි. බමුණ, මට එවැන්නක් නැත. එහෙයින් මම ඒකාන්තයෙන් සුව ඇත්තෙම් වෙමි. 
“බමුණ, උදෑසන ණය හිමියෝ (පැමිණ) ‘අපට දෙව, අපට දෙව’යි කියා තට චෝදනා කෙරෙති. බමුණ, මට යම් හේතුවකින් එබඳු චෝදනාවක් නැත්තේද, එහෙයින් මම ඒකාන්තයෙන් සුව ඇත්තෙම් වෙමි” (යි වදාළහ.) 

6. මෙසේ කීකල භාරද්වාජගෝත්‍රික බමුණුතෙම භාග්‍යවතුන් වහන්සේට මෙය කීය. “පින්වත් ගෞතමයන් වහන්ස, ඉතා මැනවි, පින්වත් ගෞතමයන් වහන්ස, ඉතා මැනවි. 
“පින්වත් ගෞතමයන් වහන්ස, යම්සේ යටිමුව කරන ලද්දක් හෝ උඩුමුව කරන්නේද, වසන ලද්දක් විවෘතකරන්නේද, මංමුළාවූවකුට මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ මම භාග්‍යවතුන් වහන්සේද ධර්මයද සංඝයාද සරණකොට යමි. මම භවත් ගෞතමයන් වහන්සේ වෙතින් පැවිද්ද හා උපසම්පත්තිය ලබන්නෙමි.” 
7. භාරද්වාජගෝත්‍රික බමුණුතෙම භාග්‍යවතුන් වහන්සේ වෙතින් පැවිද්ද හා උපසම්පත්ති ලැබීය. 
8. උපසපන්වී නොබෝ කල් ඇති ආයුෂ්මත් භාරද්වාජ තෙම තනිවූයේ, පමා නොවූයේ, කෙලෙස් තවන වීර්‍ය්‍ය ඇත්තේ, නිවන් පිණිස මෙහෙයූ සිතැත්තේව වෙසෙන්නේ, නොබෝ කලෙකින්ම, යම් අර්ථයක් පිණිස කුලපුත්‍රයෝ සසුනෙහි පැවිදි වෙත්ද, ඒ බඹසර කෙළවර (වූ නිවන) මේ ආත්මයෙහිම තෙමේ විශිෂ්ට ඥානයෙන් ප්‍රත්‍යක්ෂ කොට එයට පැමිණ විසීය. ‘ජාතිය ක්ෂයවූවා’ බ්‍රහ්මචර්‍ය්‍යාව වැස නිමවන ලදී. සියලු මාර්ග කෘත්‍යය කරන ලදී. මේ ආත්මභාවයෙන් අන් ආත්මයෙක් නැතැ’යි යහපත්කොට අවබෝධ කෙළේය. 
9. ආයුෂ්මත් භාරද්වාජ භික්ෂුව රහතුන් අතුරෙහි එක්තරා කෙනෙක් විය. 
පළමුවන අරහන්ත වර්ගයයි. 

2. උපාසක වර්ගය. 
1. කසි සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ මගධ දනවියෙහි දක්ෂිණාගිරියෙහි එකනාලා බමුණුගම වසනසේක. 
2. එකල වනාහි කසිභාරද්වාජ බමුණා විසින් වපුරන කාලයේ පන්සියයක් පමණ නගුල් යොදන ලද්දේ විය. 
3. ඉක්බිති භාග්‍යවතුන් වහන්සේ පෙරවරුයෙහි හැඳ පෙරව, පාත්‍ර සිවුරු ගෙන කසිභාරද්වාජ බමුණාගේ කර්මාන්ත ස්ථානය යම් තැනෙකද එතැනට වැඩිසේක. 
4. එකල කසිභාරද්වාජ බමුණාගේ (අහර) වැළඳවීමෙක් විය. 
5. ඉක්බිති භාග්‍යවතුන් වහන්සේ ඒ වළඳවන ස්ථානය යම් තැනෙකද එතැනට වැඩිසේක. වැඩ එකත්පසෙක සිටිසේක. 
6. කසිභාරද්වාජ බමුණුතෙම පිඬු පිණිස වැඩ සිටි භාග්‍යවතුන් වහන්සේ දිටීය. දැක භාග්‍යවතුන් වහන්සේට මෙය කීය. “ශ්‍රමණය, මම් වනාහි (සී) සෑමද කරමි, වැපිරීමද කරමි. (සී) සෑම කොටද, වැපිරීම කොටද වළඳමි. ශ්‍රමණය, නුඹත් සෑමද කරව, වැපිරීමද කරව. සෑමද කොට වැපිරීමද කොට වළඳව” (යි කීය.) 
7. “බමුණ, මමත් සෑමද කරමි, වැපිරීමද කරමි. සෑමද කොට වැපිරීමද කොට වළඳමි” (යි වදාළ සේක.) 
8. ‘පින්වත ගෞතමයන්ගේ වියදණ්ඩක් හෝ නඟුලක් හෝ හීවැලක් හෝ කෙවිටක් හෝ ගොනුන් හෝ අපි නො දකිම්හ. එසේ නමුත් භවත් ගෞතමතෙම මෙසේ කියයි. ‘බමුණ, මමත් සෑමද කරමි, වැපිරීමද කරමි. සෑමද කොට වැපිරීමද කොට වළඳමි.” 
9. ඉක්බිති කසීභාරද්වාජ බමුණුතෙම භාග්‍යවතුන් වහන්සේට ගාථාවක් කීය. 

“ගොවියෙක්මි’යි ඔබ ප්‍රතිඥා කරන්නෙහිය. ඔබගේ (සී) සෑමත් නොදක්නෙමි. අප විසින් විචාරන ලද ඔබ ගොවියෙක් දැයි කියව. ඔබගේ සීය කෙසේ දැන ගන්නෙමුද?” 
10. “ශ්‍රද්ධාව මගේ බීජය වෙයි. තපස වැස්ස ය. ප්‍රඥාව මාගේ සීයට වියගහ හා නඟුලය. ලජ්ජාව (හා භය) ද මාගේ නඟුල් කඳය. සමාධිය රැහැන් හෙවත් ලණුය. මාගේ සිහිය සීවැල හා කෙවිටය 
“කාය සුචරිතයෙන්, වාක් සුචරිතයෙන් රක්නා ලද්දේ වෙයි. ආහාරයෙහි ගන්නා ලද සංවර නමැති ගවයා වූයෙම්, උදරයෙහි සංවර වූයෙම් සත්‍යයෙන් නෙලීම කෙරෙමි. අර්හත්ව ඵල විමුක්තිය මාගේ (සීසෑමෙන්) මිදීමයි.” 
“බර ඉසිලීමට සමර්ථවූ මාගේ වීර්‍ය්‍යය නිර්වාණයට අභිමුඛව ගමන් කරමින් යම් තැනකට පැමිණ ශෝක නොකරන්නේද, එතැනට නොනවතිමින් යෙයි.” 
“මෙසේ මේ සීය සාන ලදී. ඒ සීය අමෘත ඵල ඇතිවේ. මේ සීය සා, සකල සංසාර දූඃඛයෙන් මිදේ.” 
11. “පින්වත් ගෞතම තෙම වළඳාවා. පින්වත් ගෞතම 
තෙම ගොවියෙක්නම් වෙයි. යම් හෙයකින් අමාඵල දෙන්නාවූ 
යම්බඳු සීයක් පින්වත් ගෞතමතෙම සායිද, එහෙයිනි”යි (කීය.) 
12. “බමුණ, මා ගාථා කියාලත් කිරිබත් වැළඳිය යුතුනොවේ. (අර්ථධර්මයන්) අර්ථ ධර්ම දෙක දක්නාවූ (සර්වඥවරයන්ගේ) මේ (ගාථා කියා ලද දෙය වැළඳීම) සිරිතක් නොවේ. බුදුවරයෝ ගාථා කියා ලැබූ භෝජනය බැහැර කෙරෙත්. බමුණ, ධර්මය පවත්නා කල, මේ ඔවුන්ගේ පැවැත්මයි. 
“සියලු ගුණයෙන් යුතු මහාර්ෂීවූ, සන්සුන් පසු තැවීම් ඇති, රහතන් වහන්සේ අන්‍යවූ ආහාරයකින් පානයකින් උපස්ථාන කරව. ඔහු වනාහි පින් කැමැත්තා හට කෙතක්වේ” (යි වදාළසේක.) 

13. මෙසේ වදාළ කල්හි කසීභාරද්වාජ බ්‍රාහ්මණතෙම භාග්‍යවතුන් වහන්සේට මෙය කීය. “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, යටිකුරු කරන ලද්දක් උඩුකුරු කරන්නේ හෝ වැසුනක් විවෘතකරන්නේ හෝ මංමුළාවූවකුට මාර්ගය කියන්නේ හෝ ‘ඇස් ඇත්තෝ රූප දකිත්වා’යි තෙල් පහනක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ (ඇසූ) මම භවත් ගෞතමයන් වහන්සේ හා ධර්මයද සංඝයාද සරණ කොට යෙමි, භවත් ගෞතමයන්වහන්සේ මා අද පටන් දිවි කෙළවර කොට සරණ ගිය උපාසකයකු කොට දරණ සේක්වා.” 
2. උදය සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. ඉක්බිති භාග්‍යවතුන් වහන්සේ පෙරවරු සමයෙහි හැඳ පෙරව පාත්‍ර සිවුරු ගෙන උදය බමුණාගේ නිවස යම් තැනෙකද එතැනට වැඩිසේක. ඉක්බිති උදය බමුණුතෙම භාග්‍යවතුන් වහන්සේගේ පාත්‍රය ආහාරයෙන් පිරවිය. දෙවෙනි දිනත් භාග්‍යවතුන් වහන්සේ පෙරවරුයෙහි හැඳ පෙරව පාත්‍ර සිවුරු 
ගෙන
 උදය බමුණාගේ නිවෙස යම් තැනෙකද එතැනට වැඩිසේක. දෙවෙනි දිනත් උදය බමුණු තෙම ආහාරයෙන් භාග්‍යවතුන් වහන්සේගේ පාත්‍රය පිරවිය. තුන්වෙනි දිනත් භාග්‍යවතුන් වහන්සේ පෙරවරුයෙහි හැඳ පෙරව පාත්‍ර සිවුරු 

ගෙන
 උදය බමුණාගේ නිවෙස යම් තැනෙකද එතැනට වැඩිසේක. තුන්වෙනි දිනත් භාග්‍යවතුන් වහන්සේ පෙරවරුයෙහි හැඳ පෙරව පාත්‍ර සිවුරු ගෙන උදය බමුණාගේ නිවෙස යම් තැනෙකද එතැනට වැඩිසේක. තුන්වෙනි දිනත් බමුණු තෙම 




ආහාරයෙන් භාග්‍යවතුන්ගේ පාත්‍රය පුරවා භාග්‍යවතුන් වහන්සේට මෙය කීය: “රසට ලොල්වූ මේ ශ්‍රමණ ගෞතම තෙම නැවත නැවතද එයි.” 
3. (එවිට භාග්‍යවතුන් වහන්සේ මෙසේ වදාළසේක.) (ගොවියෝ) නැවත නැවත ශස්‍ය බීජ වපුරති. වැස්ස නැවත නැවත වසී. ගොවියෝ නැවත නැවත කෙත සාති. නැවත නැවත ධාන්‍ය රටට පැමිණෙයි. 
“යාචකයෝ නැවත නැවත ඉල්වත්. දානපතියෝ නැවත නැවත දෙත්. දානපතියෝ නැවත නැවත දී නැවත නැවත දෙව්ලොවට පැමිණෙති. 
“කිරිදොවන්නෝ නැවත නැවත දොවිත්. වසුතෙම නැවත නැවත මවු දෙන කරා පැමිණෙයි. (සත්වතෙම ඒ ඒ ඉරියව්වෙන්) නැවත නැවත පීඩා වෙයි. අඥාන සත්වතෙම නැවත නැවත උත්පත්තියට පැමිණේ. 
“නැවත නැවත උපදී, නැවත නැවත මැරෙයි (මළාවූ ඔහු) සොහොනට ගෙන යෙත්. නුවණ ඇති පුද්ගලයා නිර්වාණය පිණිසවූ මාර්ගය ලැබ නැවත නැවත නොඋපදි”යි (වදාළසේක.) 
4. මෙසේ වදාළ කල උදය බමුණු තෙම භාග්‍යවතුන් වහන්සේට මෙය කීය. “භවත් ගෞතමයන් වහන්ස, ඉතා මැනවි. භවත් ගෞතමයන් වහන්ස, ඉතා මැනවි: භවත් ගෞතමයන් වහන්ස, යටිමුව කරන ලද්දක් උඩුකුරු කරන්නේ හෝ වැසුනක් විවෘත කරන්නේ හෝ මංමුළාවූවකුට මාර්ගය කියන්නේ හෝ ‘ඇස් ඇත්තෝ රූප දකිතවා’යි තෙල් පනහක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ (ඇසූ) මම භවත් ගෞතමයන් වහන්සේ හා ධර්මයද සංඝයාද සරණකොට යෙමි. භවත් ගෞතමයන් වහන්සේ මා අද පටන් දිවි කෙළවර කොට සරණ ගිය උපාසකයකු කොට භවත ගෞතමයන් වහන්සේ දරන සේක්වා” 

3. දෙවහිත සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතමනාරාමයෙහි වැඩවසන සේක. 
2. එකල වනාහි භාග්‍යවතුන් වහන්සේ, කුසයෙහි වාතාබාධයකින් පීඩිතවූසේක. ආයුෂ්මත් උපවාණ තෙමද භාග්‍යවතුන් වහන්සේට උපස්ථානය වෙයි 
3. ඉක්බිති භාග්‍යවතුන් වහන්සේ ආයුෂ්මත් උපවාණ ඇමතූ සේක. (අමතා) “බලව, උපවාණය, තෝ මට උණුදිය (ගෙනෙන සැටියක්) දැනුව”යි (කීසේක.) 
4. “එසේය ස්වාමීනි”යි ආයුෂ්මත් උපවාණ තෙම භාග්‍යවතුන් වහන්සේට උත්තර දී දේවහිත බමුණාගේ නිවස යම්තැනෙකද එතැනට පැමිණියේය. පැමිණ නිශ්ශබ්දව එකත්පසෙක සිටියේය. 
5. එකත්පසෙක සිටි නිශ්ශබ්දවූ ආයුෂ්මත් උපවාණයන් දෙවහිත බමුණා දිටීය. දැක ආයුෂ්මත් උපවාණයන්ට ගාථායෙන් (මෙසේ) කීය: 
“හිස මුඬුකළ, සඟළ සිවුරු පෙරවූ, පින්වත් තෙම කුමක් පතමින්, කුමක් සොයමින්, නිශ්ශබ්දව සිටින්නෙහිද? කුමක් ඉල්ලන්නට ආයෙහිද?” 
6. “ලොව අර්හත්වූ සුගතවූ මුනිතුමා කුසයෙහි ආබාධයකින් පෙළෙන සේක. බමුණ, ඉදින් තා සතු උණුදිය ඇත්නම් ඒ මුනින්ද්‍රියන් වහන්සේට දුන මැනවි.” 
“පිදිය යුත්තන් විසින් පුදන ලද, සත්කාර කළ යුත්තන් විසින් සත්කාර කරන ලද, ගරුකළ යුත්තන් විසින් ගරු කරන ලද උන්වහන්සේට දෙනු පිණිස ගෙන යන්නට උණුදිය කැමැත්තෙමි”යි (ආයුෂ්මත් උපවාණතෙමු කිය.) 
7. ඉක්බිති දේවහිත බමුණු තෙම උණුදිය කදක් පුරුෂයකු ලවා ගෙන්වා ගෙන සකුරුපිඩක්ද ආයුෂ්මත් උපවාණතෙරුන්ට දිනි. 

8. ඉක්බිති ආයුෂ්මත් උපවාණ ස්ථවිරතෙම භාග්‍යවතුන් වහන්සේ යම්තැනෙකද එතැනට පැමිණියේය. පැමිණ භාග්‍යවතුන් වහන්සේ උණු දියෙන් නහවා, උණු දියෙන් සකුරු දියකොට, භාග්‍යවතුන් වහන්සේට දුන්නේය. 
9. ඉක්බිති භාග්‍යවතුන් වහන්සේගේ ඒ ආබාධය සංසිඳුනේය. ඉක්බිති දේවහිත බමුණුතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ සමග සතුටු සාමීචි කථා කෙළේය. සතුටුවිය යුතුවූ, සිහිකටයුතුවූ, කථාකොට එකත්පසෙක හුන්නේය. 
10. එක්පසෙක හුන් දේවහිත බමුණුතෙම භාග්‍යවතුන් වහන්සේට ගාථායෙකින් මෙසේ කීය. 
“දානවස්තුව කවරෙකුහට දෙන්නේද (දියයුතුද)? කවරකුහට දුන්දෙය මහත්ඵල ඇතිවේද? කවර ආකාරයෙකින් කොතැනෙක දෙන්නහුගේ දානය සඵලවේද?” 
11. (භාග්‍යවතුන් වහන්සේ මෙසේ වදාළසේක.) “යමෙක් පෙර ජාතිපිළිවෙළ දනීද, ස්වර්ගය හා අපායයත් දකීද, අර්හත්වයට පැමිණියේද, මාර්ගඥානයෙන් (චතුරාර්‍ය්‍ය සත්‍යය) දැන නිමවූ සියලු කටයුතු ඇත්තේද, (කායාදී) මෞන ගුණයෙන් යුක්තද, 
“මෙහි (මෙබඳු තැනැත්තාට) දෙන දෙය දෙන්නේය. (දියයුතු). මෙහි දෙනලද්ද මහත්ඵල ඇතිවේ. මේ ආකරයෙන් දෙන්නහුගේ දානය මහත්ඵල වේ” 
12. මෙසේ වදාළකළ දේවහිත බමුණුතෙම භාග්‍යවතුන් වහන්සේට මෙය කීය. “පින්වත් ගෞතමයන්වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන්වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. අද පටන් මා දිවිහිම් කොට සරණගිය උපාසකයකු සේ භාග්‍යවතුන් වහන්සේ සලකන සේක්වා.” 

4. මහාසාල (නොහොත් ලුඛපාපුරණ) සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. 
2. ඉක්බිති එක්තරා මහත් වස්තුව ඇති බ්‍රාහ්මණයෙක් ජරාවට ගියේ (දිරුණු වස්ත්‍ර ඇඳගත්තේ) භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ සමග සතුටු සාමීචි කථා කෙළේය. සතුටුවියයුතු සිහිකටයුතු කථා කොට නිමවා එකත්පසෙක හුන්නේය. එකත්පසෙක හුන් ඒ මහාසාර බ්‍රාහ්මණයාට භාග්‍යවතුන් වහන්සේ මෙය වදාළසේක. “බමුණ, තෝ කුමක් හෙයින් දිරා ගියේ දිරාගිය පෙරවීම් ඇත්තෙහිද?” 
3. “භවත් ගෞතමයන් වහන්ස, මාගේ පුත්තු සතර දෙනෙක් වෙති. ඔහු භාර්‍ය්‍යාවන්ගේ කීමට ගෙයින් එළවති”යි (කීය) 
4. “බමුණ, එසේවීනම් මේ ගාථාවන් ඉගෙන මහජනයා රැස්වූ සභායෙහි පුතුන්ද හුන් කල කියව. 
“මට දාව උපන් යම් කෙනෙකුන් කරණකොට සතුටුවූයෙම්ද, යම් කෙනෙකුන්ගේ අභිවෘද්ධිය පැතූයෙම්ද, ඔවුහු භාර්‍ය්‍යාවන්ගේ කීමට බල්ලෙකු, ඌරෙකු එළවන්නාක් මෙන් මා එළවා දමති. 
‘අසත්පුරුෂවූ, ලාමකවූ, රකුසෝ පුත්‍රයන් මෙන් පෙනී සිටිමින් මට ‘පියාණනි, පියාණනි’යි කියත්. ඔවුහු වයසට ගිය මා අත්හරිත්.’ 
‘පරිභෝගයට (වැඩගැනීමට) සුදුසු නොවූ, දිරුණු අශ්වයෙක් යම්සේ කෑමෙන් වළකනු ලබන්නේද, බාලයන්ගේ පියවූ මහල්ලා අනුන්ගේ ගෙවල සිඟයි.’ 

‘මේ දණ්ඩම (සැරයටියම) මට උතුම්ය. (ඒ සැරයටිය) නපුරු ගොනෙකුත් වළක්වයි. තවද නපුරු බල්ලන්ද වළක්වයි.’ 
‘(ඒ සැරයටිය) අඳුරෙහි පෙරටුවෙයි. ගැඹුරු ජලයෙහි පිහිට සොයා දෙයි. දණ්ඩෙහි අනුසසින් පැකුළුණු තැනැත්තා නැවත පිහිටා (කෙළින්) සිටියි. ” 
5. ඉක්බිති මහාසාර බ්‍රාහ්මණ තෙම භාග්‍යවතුන් 
වහන්සේගෙන් මේ ගාථාවන් ඉගෙන මහජනයා රැස්වූ සභායෙහි 
පුතුන්ද හුන් කල කීය. 
“මට දාව උපන් යම් කෙනකුගේ කරණකොට සතුටුවූයෙම්ද, යම් කෙනකුන්ගේ අභිවෘද්ධිය පැතූයෙම්ද ඔවුහු භාර්‍ය්‍යාවන්ගේ කීම් ගෙන බල්ලෙකු, ඌරෙකු එළවන්නාක් මෙන් මා එළවති. 
‘අසත්පුරුෂවූ, ලාමකවූ, රකුසෝ පුත්‍රයන් මෙන් පෙනී සිටිමින් මට ‘පියාණනි, පියාණනි’යි කියත්. ඔවුහු වයසට ගිය මා අත්හරිත්.’ 
“පරිභෝගයට (වැඩගැනීමට) නුසුදුසු දිරූ අශ්වයෙක් යම්සේ කෑමෙන් පහකරනු ලබන්නේද, බාලයන්ගේ පියවූ මහල්ලා අනුන්ගේ ගෙවල සිඟයි. 
“අකීකරුවූ මාගේ පුත්‍රයන්ට වඩා (සැරයටිය) නපුරු ගොනකුත් වළක්වයි. තවද බල්ලෙකුද වළක්වයි. (ඔවුහු එසේ නොවළහති)” 
“ඒ (සැරයටිය) අඳුරෙහි පෙරටු වෙයි. ගැඹුරු ජලයෙහි පිහිට (පතුල) සොයා දෙයි. පැකුළුණු තැනැත්තේ දණ්ඩෙහි ආනුභාවයෙන් නැවත නැගිට සිටියි.” 
6. ඉක්බිති ඒ බමුණු මහසල් පුත්‍රයෝ ගෙට ගෙන ගොස් නාවා වෙන වස්ත්‍ර දෙකක් හැන්දවූහ. ඉක්බිති ඒ බ්‍රාහ්මණ මහාසාල තෙම එක් වස්ත්‍ර යුග්මයක් ගෙන භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් 

වහන්සේ සමග සතුටුසාමීචි කථා කෙළේය. සතුටු වියයුතුවූ සිහි කටයුතුවූ කථාකොට නිමවා එකත්පසෙක හුන්නේය. එකත්පසෙක හුන් ඒ බමුණු මහසල් තෙම භාග්‍යවතුන් වහන්සේට මෙය කීය: “පින්වත් ගෞතමයන් වහන්ස, අපි බමුණම්හ. ආචාර්‍ය්‍යයන්හට ආචාර්‍ය්‍ය ධනය සොයන්නම්හ. මාගේ ආචාර්‍ය්‍යවූ භවත් ගෞතමයන් වහන්සේ ඇදුරු කොටස (ගුරුවරයාට අයිති කොටස) පිළිගන්නා සේක්වා” භාග්‍යවතුන් වහන්සේ අනුකම්පා උපදවා පිළිගත්සේක. 
ඉක්බිති ඒ බ්‍රාහ්මණ මහාසාල තෙම භාග්‍යවතුන් වහන්සේට මෙය කීය: “භවත් ගෞතමයන් වහන්ස, ඉතා මැනවි. භවත් ගෞතමයන් වහන්ස, ඉතා මැනවි. යටිකුරු කරන ලද්දක් උඩුකුරු කරන්නේ හෝ වැසුනක් විවෘත කරන්නේ හෝ මංමුළාවූවකුට මාර්ගය කියන්නේ හෝ ‘ඇස් ඇත්තෝ රූප දකිත්වා’යි තෙල් පහනක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ (ඇසූ) මම භවත් ගෞතමයන් වහන්සේ හා ධර්මයද සංඝයාද සරණ කොට යෙමි. භවත් ගෞතමයන් වහන්සේ මා දිවිහිම්කොට සරණ ගිය උපාසකයකු සේ සලකන සේක්වා.” 
5. මානත්ථද්ධ සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
2. එකල වනාහි මානත්ථද්ධ නම් බමුණෙක් සැවැත් නුවර වෙසෙයි. හෙතෙම මවු නොවඳී, පියා නොවඳී, ආචාරීන් නොවඳී, වැඩිමහල් සහෝදරයා නොවඳී. 
3. එසමයෙහි භාග්‍යවතුන් වහන්සේ මහපිරිසක් විසින් පිරිවරන ලදුව ධර්මදෙශනා කරනසේක. ඉක්බිති මානත්ථද්ධ බමුණාට මෙබඳු සිතෙක් විය: ‘මේ ශ්‍රමණ ගෞතම තෙම මහ පිරිසක් පිරිවරන ලදුව ධර්මදේශනා කරනසේක. මම ශ්‍රමණ ගෞතමයන් වහන්සේ යම් තැනෙකද එතැනට පැමිණෙම් නම් ඒ යෙහෙක. ඉදින් මට ශ්‍රමණ ගෞතමයන් වහන්සේ කථා කළසේක් නම් මමත් උන්වහන්සේට කථාකරමි. ඉදින් කථා නොකළසේක් නම් මමත් කථා නොකරමි” කියායි. 

4. ඉක්බිති මානත්ථද්ධ බමුණුතෙම භාග්‍යවතුන් වහන්සේ යම්තැනෙකද එතැනට පැමිණියේය. පැමිණ, නිශ්ශබ්දව එකත්පසෙක සිටියේය. එවිට භාග්‍යවතුන් වහන්සේ ඔහුට කිසිත් නොවදාළසේක. ඉක්බිති මානත්ථද්ධ බමුණුතෙම ‘මේ ශ්‍රමණ ගෞතමයා කිසිවක් නොදන්නේය’යි එතැනින්ම නැවත පෙරළා එනු කැමැත්තේ විය. 
5. ඉක්බිති භාග්‍යවතුන් වහන්සේ මානත්ථද්ධ බමුණාගේ සිත තම සිතින් පිරිසිඳ දැන මානත්ථද්ධ බමුණාහට ගාථාවක් වදාළසේක: 
“බමුණ, මෙලොව වැඩකැමති ජනයාට මානය නොමැනවි. යම් අර්ථයක් කරණකොට ආයෙහි නම් එයම ප්‍රකාශ කරන්න.” 
6. ඉක්බිති මානත්ථද්ධ බමුණුතෙම ‘මාගේ සිත ශ්‍රමණ ගෞතම තෙම දනී’යි එතැන්හිම භාග්‍යවතුන්වහන්සේගේ පාමුල හිසින් වැටී භාග්‍යවතුන්ගේ පාදයන් මුවින් සිඹී, අතින් පිරිමදී, තමාගේ නමද ප්‍රකාශ කරයි. “භවත් ගෞතමයන් වහන්ස, මම මානත්ථද්ධ නමි, පින්වත් ගෞතමයන් වහන්ස, මම මානත්ථද්ධ නමි’යි කියායි. 
7. ඉක්බිති ඒ පිරිස අද්භූත සිත් ඇතිව “පින්වත් ගෞතමයන් වහන්ස, පුදුමයෙකි. පින්වත් ගෞතමයන් වහන්ස ඉතා පුදුමයෙකි. මේ මානත්ථද්ධ බමුණුතෙම මවු නොවඳී, පියාත් නොවඳී, ආචාර්‍ය්‍යයන්ද නොවඳී, වැඩිමහල් සොහොයුරා නොවඳී. එසේද වුව ශ්‍රමණ ගෞතමයන් වහන්සේ කෙරෙහි මෙබඳුවූ මහත්ම ගෞරවයක් කරයි” (කියායි.) 
8. ඉක්බිති භාග්‍යවතුන්වහන්සේ මානත්ථද්ධ බමුණාහට මෙය වදාළසේක: “බමුණ (දැන්) ඇත. නැඟිටිනු. ස්වකීය ආසනයෙහි හිඳිනු. යම් හේතුවකින් මා කෙරෙහි තාගේ සිත පැහැදුනේද එහෙයිනි” 

9. ඉක්බිති මානත්ථද්ධ බමුණුතෙම සිය අසුනෙහි හිඳ භාග්‍යවතුන් වහන්සේට ගාථායෙන් කීය. 
“කවුරුන් කෙරෙහි මානය නොකරන්නේද? කවුරුන් කෙරෙහි ගෞරව සහිතයෙක් වන්නේද? කවරෙක් (මා) විසින් පිදිය යුත්තාහුද? කවරෙක් මනාකොට පිදිය යුත්තෝ වෙත්ද?” 
10. (එවිට භාග්‍යවතුන්වහන්සේ) “මවු කෙරෙහිද, පියා කෙරෙහිද, තවද වැඩිමහල් සහෝදරයා කෙරෙහිද, සිව්වැනිව ගුරුවරයා කෙරෙහිදැයි යන මොවුන් කෙරෙහි මානය නොකරන්නේය. ඔවුන් කෙරෙහි ගෞරව සහිතයෙක් වන්නේය. ඔහු මේ පුද්ගලයාගේ ගෞරවයට සුදුසු වන්නෝය. ඔහු යහපත් කොට පිදිය යුත්තෝ වෙති. 
“සිහිල්වූ, කළාවූ කටයුතු ඇති, (කාමාදී) ආශ්‍රව කෙලෙස් නැති, අනුත්තරවූ ඒ රහතුන් (මානයෙන්) තද නොවී, මානය සම්පූර්ණයෙන් නසා, නමදුව” (යි වදාළ සේක.) 
11. මෙසේ වදාළ සඳ මානත්ථද්ධ බමුණුතෙම භාග්‍යවතුන් වහන්සේට මෙය කීයේය. භවත් ගෞතමයන්වහන්ස, ඉතා මැනවි. භවත් ගෞතමයෙනි, ඉතා මැනවි. යටිකුරු කරන ලද්දක් උඩුකුරු කරන්නේ හෝ වැසුනක් විවෘත කරන්නේ හෝ මංමුළාවූවෙකුට මාර්ගය කියන්නේ හෝ ‘ඇස් ඇත්තෝ රූප දකිත්වා’යි තෙල් පහනක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ (ඇසූ) මම භවත් ගෞතමයන් වහන්සේ හා ධර්මයද සංඝයාද සරණ කොට යෙමි. භවත් ගෞතමයන් වහන්සේ මා අද පටන් දිවිහිම් කොට සරණගත උපාසකයෙකැයි සලකන සේක්වා.” 

6. පච්චනීක සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල වනාහි පච්චනීකසාත නම් බමුණු තෙම සැවැත් නුවර වෙසෙති. ඉක්බිති පච්චනිකසාත බමුණාහට මෙබඳු සිතෙක් විය: ‘ශ්‍රමණ ගෞතමයන් වහන්සේ වැඩ වෙසෙන තැන යම් තැනෙකද එතැනට පැමිණෙම් නම් මැනවි. ශ්‍රමණ ගෞතමයන් වහන්සේ යමක් යමක් වදාරණ සේක් නම් උන්වහන්සේගේ ඒ ඒ දෙයට මම විරුද්ධවාදියෙක් වන්නෙමි.” 
3. එකල භාග්‍යවතුන් වහන්සේ අභ්‍යවකාශයෙහි සක්මන් කරනසේක. ඉක්බිති පච්චනීකසාත බමුණුතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, සක්මන කරන භාග්‍යවතුන් වහන්සේට අනුව සක්මන් කරමින් “ශ්‍රමණය, ධර්මය කියව”යි කීය. 
4. (එවිට භාග්‍යවතුන් වහන්සේ) “විරුද්ධ දේ කීමෙන් සතුටු වන්නාවූ, ලෝභාදියෙන් කිලිටි සිත් ඇති, එකටෙක කිරීම බහුලකොට ඇතියකු විසින් (තථාගතයන්ගේ) සුභාෂිත ධර්මය හොඳාකාර නොදත හැක්කේය. 
“යමෙක් චිත්තය සම්බන්ධ අප්‍රසාදයද, බද්ධ වෛරයද අත්හැර එකටඑක කිරීම නැති කරන්නේද, හෙතෙම ඒකාන්තයෙන් සුභාෂිත ධර්මය අවබොධ කරන්නේය” (යි වදාළසේක.) 
5. මෙසේ වදාළ කළ පච්චනිකසාත බමුණුතෙම භාග්‍යවතුන් වහන්සේට මෙය කීයේය. “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. පින්වත් ගෞතමයන් වහන්සේ මා අද පටන් දිවිහිම්කොට සරණගත උපාසකයෙකැයි සලකන සේක්වා.” 

7. නවකම්මික සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ කොසොල්රට එක්තරා වනලැහැබෙක වසනසේක. 
2. එකල වනාහි නවකම්මිකභාරද්වාජ බමුණුතෙම ඒ වනලැහැබෙහි කර්මාන්ත කරවයි. එක්තරා සල් රුකක් මුල පළක් බැඳ ශරීරය ඍජුව පිහිටුවා සිහිය ඉදිරියට එළවා හුන් භාග්‍යවතුන් වහන්සේ නවකම්මිකභාරද්වාජ බමුණුතෙම දිටීය. දැක ඔහුට මෙබඳු සිතෙක් විය: ‘මම මේ වනලැහැබෙහි කර්මාන්ත කරවමින් සතුටුවෙමි. මේ ශ්‍රමණ ගෞතමයන්වහන්සේ කුමක් කරවමින් සතුටුවන සේක්ද?’ 
3. ඉක්බිති නවකම්මිකභාරද්වාජ බමුණු තෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේට ගාථායෙන් (මෙසේ) කීය 
“මහණ, සල් වෙනෙහි නුඹගේ කිනම් කර්මාන්ත කරවනු ලැබෙද්ද? ගෞතමයන් වහන්සේ යම්හෙයෙකින් මේ වෙනෙහි තනිව සතුට විඳිනසේක්ද?” 
4. (භාග්‍යවතුන් වහන්සේ මෙසේ වදාළ සේක:) “මට මේ වෙනෙහි කටයුත්තෙක් නැත. මාගේ (ක්ලෙශ) වනය උදුරා දැමූ මුල් ඇත්තේය. එහෙයින්ම පහවගිය කෙලෙස් කටු ඇත්තේය. ඒ මම කෙලෙස් රහිතව කලකිරීම පහව ගිය (රාගාදී) හුල් ඇත්තෙක්ව, විශේෂයෙන් පහකොට තනිව ප්‍රීතිය විඳිමි.” 
5 මෙසේ වදාළ කල නවකම්මිකභාරද්වාජ බමුණුතෙම භාග්‍යවතුන් වහන්සේට මෙය කීය: “පින්වත් ගෞතමයන් 

වහන්ස, ඉතා මැනවි පින්වත් ගෞතමයන් වහන්ස, ඉතා මැනවි. යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ‘ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. පින්වත් ගෞතමයන් වහන්සේ මා අද පටන් දිවිහිම්කොට සරණගත් උපාසකයෙකැයි සලකන සේක්වා” 
8. කට්ඨහාර සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ කොසොල් දනව්වෙහි එක්තරා වනලැහැබෙක වසනසේක. 
2. එකල වනාහි එක්තරා භාරද්වාජගෝත්‍රික බමුණෙකුගේ අතවැසියන්වූ බොහෝ කට්ඨහාරක නම් මානවකයෝ, වනලැහැබ යම් තැනෙකද එතැනට පැමිණියෝය. පැමිණ ඒ වනලැහැබෙහි පර්යංකයක් බැඳ, කය ඍජුව තබා, සිහිය ඉදිරියට එළවා හුන් භාග්‍යවතුන් වහන්සේ දුටූහු. 
3. දැක භාරද්වාජගෝත්‍රික බමුණා යම් තැනෙකද එතැනට පැමිණියේය. පැමිණ භාරද්වාජගෝත්‍රික බමුණාට මෙය කීය. “අසුවල් වනලැහැබෙහි ශ්‍රමණයෙක් පළක්බැඳ, කය ඍජුව තබා, සිහිය ඉදිරියෙහි එළවා හුන්නේයයි පින්වත්වූ ඔබ දන්නෙහිද?” 
4. ඉක්බිති භාරද්වාජගෝත්‍රික බමුණුතෙම ඒ මානවකයන් සමග ඒ වනලැහැබ යම් තැනෙකද එතැනට පැමිණියෝය. පැමිණ ඒ වනලැහැබෙහි පළක් බැඳ, කය ඍජුව තබා, සිහිය ඉදිරියෙහි එළවා වැඩහුන් භාග්‍යවතුන් වහන්සේ දුටුයේය. දැක භාග්‍යවතුන් වහන්සේ යම්තැනෙකද එතැනට පැමිණියේය. පැමිණ භාග්‍යවතුන් වහන්සේට ගාථාවලින් (මෙසේ) කීය. 

“මහණ, ඔබ (මිනිස් වාසයෙන්) තොරවූ, ජනයන්ගෙන් හිස්වූ වනයට පැමිණ, ගැඹුරු ස්වභාව ඇති, බොහෝසේ භයංකරවූ මේ වෙනෙහි කම්පා නොවන, නොසැලෙන්නාවූ මනෝඥ ශරීරයකින් යුක්තව, ඉතා යහපත්වූ ධ්‍යාන වඩනසේක. 
“යම් තැනෙක ගී කීම් නැද්ද, යම් තැනෙක වාදනයකුත් නැද්ද, (එවැනි) වනයෙහි මුනීන්ද්‍රයන් වහන්සේ තනිව වන සෙනසුන් ඇසුරු කළසේක්, යම් හෙයකින් තනිවම ප්‍රීතිමත් සිතැතිව වෙනෙහි වාසය කරන්නේද මේ කාරණය පුදුමයක්සේ මට වැටහෙයි.” 
“ලෝකාධිපතියා (මහා බ්‍රහ්මයා) හා එක්ව විසීම ඇති බඹලොව පතමින් ඔබ මේ වෙනෙහි වසනසේකැයි මම හඟිමි. (නොඑසේ නම්) පින්වතුන් වහන්සේ කවර හෙයින් ජනසූන්‍ය වනය ඇසුරුකළ සේක්ද? බ්‍රහ්ම ලෝකයට පැමිණීම පිණිස මෙහි තපස් කරන සේක්ද?” 
5. (එවිට භාග්‍යවතුන් වහන්සේ මෙසේ වදාළ සේක:) “යම්කිසි තණ්හාවක් හෝ ප්‍රාර්ථනාවක් හෝ නොයෙක් ස්වභාවාරම්මණයන්හිවූ නිතර පවත්නා නොයෙක් ප්‍රකාර තණ්හාවක් හෝ සෙසු කෙලෙස් හෝ වේද, අවිද්‍යාව මුල්ව හටගත් නැවත නැවත පැමිණීම් වශයෙන්වූ ඒ සියලුම ක්ලේශයන් මා විසින් සහමුලින් නසන ලද්දාහ” 
“බමුණ, ඒ මම තණ්හා රහිත වූයෙම්, තණ්හාව ඇසුරු නොකෙළෙමි, තෘෂ්ණා කරා නොඑළඹෙන්නෙම්. සියලු ධර්මයන්හි පිරිසුදු දැකුම් ඇත්තෙම්, බමුණ, ඒ ඊට වඩා උතුම් දෙයක් නැති, ශාන්තවූ සම්බෝධියට පැමිණ, පහවූ භය ඇත්තෙම් තනිව ධ්‍යානයෙහි යෙදී සිටිමි” 
6. මෙසේ වදාළකල භාරද්වාජගෝත්‍රික බමුණු තෙම භාග්‍යවතුන් වහන්සේට මෙය කීය. “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන්වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. භාග්‍යවතුන් වහන්සේ මා අද පටන් දිවිහිම් කොට සරණ ගිය උපාසකයකුසේ සලකන සේක්වා” 

9. මාතුපෝසක සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහි පිහිටි අනේපිඬු සිටුහු විසින් කරවන ලද ජේතවනාරාමයෙහි වැඩවසන සේක. 
2. ඉක්බිති මාතුපෝසක බමුණුතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ සමග සතුටු සාමීචි කථා කෙළේය. සතුටුවිය යුතුවූ, සිහිකටයුතුවූ කථාකොට නිමවා එකත්පසෙක හුන්නේය. එකත්පසෙක හුන් මාතුපෝසක බමුණු තෙම භාග්‍යවතුන් වහන්සේට මෙය කීය. “භවත් ගෞතමයන්වහන්ස, මම වනාහි දැහැමින් ආහාර සොයමි. දැහැමින් ආහාර සොයා මවුපියන් පෝෂණය කරමි. පින්වත් ගෞතමයන්වහන්ස, කිම? මෙසේ කරන මම යහපත් කටයුතු කරන්නෙක් වෙම්ද?” 
3. (එවිට භාග්‍යවතුන් වහන්සේ:) “මෙසේ කරන තෝ ඒකාන්තයෙන් යහපත් කටයුතු ඇත්තෙක් වූයෙහිය. බමුණ, යමෙක් දැහැමින් ආහාර සොයයිද, දැහැමින් ආහාර සොයා මවුපියන් පෝෂණය කෙරේද, හෙතෙම බොහෝ පින් රැස් කරයි. 
“යම් මනුෂ්‍යයෙක් මව හෝ පියා හෝ දැහැමින් පෝෂණය කරයිද, මවුපියන් කෙරෙහි ඒ මෙහෙකිරීම හේතුකොට නුවණැත්තෝ ඔහුට මෙලොවද ප්‍රශංසා කරත්. ඔහු මරණින් මතු ස්වර්ගයෙහිද ඉපිද සතුටු වේ”යි (වදාළසේක) 

4. මෙසේ වදාළ කල මාතුපෝසක බමුණුතෙම භාග්‍යවතුන් වහන්සේට මෙය කීය: “පින්වත් ගෞතමයන්වහන්ස ඉතා මැනවි. පින්වත් ගෞතමයන් වහන්ස, ඉතා මැනවි යම්සේ යටිමුව කරන ලද්දක් හෝ උඩුමුව කරන්නේද, වැසුන දෙයක් හෝ විවෘතකරන්නේද, මංමුළාවූවකුට හෝ මාර්ගය කියන්නේද, ඇස් ඇත්තෝ රූප දකිත්වා’යි අඳුරෙහි තෙල් පහනක් හෝ දරන්නේද, එසේම පින්වත් ගෞතමයන් වහන්සේ විසින් නොයෙක් අයුරින් ධර්මය ප්‍රකාශ කරන ලද්දේය. භවත් ගෞතමයන් වහන්සේ මා අද පටන් දිවිහිම් කොට සරණගත උපාසකයකු කොට සලකන සේක්වා” 
10. භික්ඛක සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. 
2. ඉක්බිති භික්ඛක (සිඟීමෙන් ජීවත්වන) බමුණුතෙම භාග්‍යවතුන් වහන්සේ යම්තැනකද එතැනට පැමිණියේය. පැමිණ භාග්‍යවතුන් වහන්සේ සමග සතුටු සාමීචි කථා කෙළේය, සතුටුවිය යුතු කථා සිහිකටයුතු කථා කොට නිමවා එකත්පසෙක හුන්නේය. එකත්පසෙක හුන් භික්ඛක බමණුතෙම භාග්‍යවතුන් වහන්සේට මෙය කීය: “මම ආහාර සිඟන්නෙක් වෙමි. පින්වත්වූ ඔබද ආහාර සිඟන්නෙක් වෙහිය. මෙහි අපගේ කවර නම් වෙනසක් වේද?” 
3. “යම් පමණෙකින් අනුන් (ගෙන්) සිඟාද, එපමණෙකින් (ඒ තැනැත්තා) භික්ෂූ නම් නොවේ. අකුසල ධර්මය සමාදන්වීම පමණකිනුදු භික්ෂු නම් නොවේ. 
“මේ ලෝකයෙහි යමෙක් කුසලයද, අකුසලයද පහකොට, බ්‍රාහ්මචර්‍ය්‍යාව ඇත්තේ, නුවණින් දැන ලොව හැසිරේද, එබඳු තැනැත්තා ඒකාන්තයෙන් භික්ෂුයයි කියනු ලැබේ.” 

4. මෙසේ වදාළ කල භික්ඛක බමුණුතෙම භාග්‍යවතුන් වහන්සේට මෙය කීය: “භවත් ගෞතමයන් වහන්ස, ඉතා මැනවි. භවත් ගෞතමයන් වහන්ස, ඉතා මැනවි. භවත් ගෞතමයන් වහන්ස, යටිකුරු කරන ලද්දක් උඩුකුරු කරන්නේ හෝ වැසුනක් විවෘත කරන්නේ හෝ මංමුළාවූවකුට මාර්ගය කියන්නේ හෝ ‘ඇස් ඇත්තෝ රූප දකිත්වා’යි තෙල් පහනක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ (ඇසූ) මම භවත් ගෞතමයන් වහන්සේ හා ධර්මයද, සංඝයාද සරණකොට යෙමි. භවත් ගෞතමයන් වහන්සේ මා අද පටන් දිවි කෙළවර කොට සරණ ගිය උපාසකයකු කොට දරණ සේක්වා.” මා අද පටන් දිවිහිම් කොට සරණ ගිය උපාසකයකු කොට භාග්‍යවතුන් වහන්සේ සලකන සේක්වා.” 
11. සඩ්ගාරව සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. 
2. එකල වනාහි සඩ්ගාරව බමුණුතෙම සැවැත් නුවර වෙසෙයි. (හෙතෙම) ජලයෙන් ශුද්ධිය ඇත්තේයයි සලකන්නේ ජලයෙන් ශුද්ධිය පතයි. සවස හා උදේ (උදේ සවස) ජලයට බැසීමෙහි මහත්සේ යෙදී වෙසෙයි. 
3. ඉක්බිති ආයුෂ්මත් ආනන්ද ස්ථවිරතෙම පෙරවරුයෙහි හැඳ පෙරව පාත්‍ර සිවුරු ගෙන සැවැත්නුවරට පිණ්ඩපාතය පිණිස පිවිසියේය. පිඬු පිණිස හැසිර බතින් පසු පෙරළා පිටත්වූයේ භාග්‍යවතුන් වහන්සේ යම් තැනෙකද එතැනට පැමිණ භාග්‍යවතුන් වහන්සේ වැඳ එකත්පසෙක හුන්නේය. එකත්පසෙක හුන් ආයුෂ්මත් ආනන්ද ස්ථවිරතෙම භාග්‍යවතුන් වහන්සේට මෙය කීය: “ස්වාමීනි, මෙහි සඩ්ගාරව නම් බමුණුතෙම සැවැත් නුවර වෙසෙයි. (ඔහු) ජලයෙන් ශුද්ධිය ඇත්තේයයි සිතා ජලයෙහි ශුද්ධිය පතයි. උදේ හා සවස ජලයට බැසීමෙහි යෙදුනේව වෙසෙයි. “ස්වාමීනි, භාග්‍යවතුන් වහන්සේ සඩ්ගාරව බමුණාගේ නිවෙසට ඔහුට අනුකම්පා උපදවා පැමිණෙන සේක් නම් මැනව.” භාග්‍යවතුන් වහන්සේ නිශ්ශබ්දව ඉවසා වදාළසේක. 

4. ඉක්බිති භාග්‍යවතුන් වහන්සේ පෙරවරු කාලයෙහි හැඳ පොරවා පාත්‍ර සිවුරු ගෙන සඩ්ගාරව බමුණාගේ නිවෙස යම් තැනෙකද එතැනට පැමිණියේය. පැමිණ පැනවූ අස්නෙහි වැඩහුන් සේක. 
5. ඉක්බිති සඩ්ගාරව බමුණුතෙම භාග්‍යවතුන්වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ සමග සතුටු සාමීචි කථා කෙළේය. සතුටුවිය යුතු සිහිකට යුතු 
කථා කොට නිමවා එකත්පසෙක හුන්නේය. එකත්පසෙක හුන් සඩ්ගාරව බමුණාහට භාග්‍යවතුන්වහන්සේ මෙය වදාළසේක: “බමුණ, නුඹ ජලයෙන් ශුද්ධිය ඇතිසේ සිතන්නේ ජලයෙන් ශුද්ධිය පතයිලු, සවස හා උදේ ජලයට බැසීමෙහි යෙදුනේව වෙසේලු, ඒ සැබෑද?” 
6. “පින්වත් ගෞතමයන්වහන්ස, ඒ එසේය.” 
7. “බමුණ, නුඹ කවර අර්ථයක් දකිමින් ජලයෙන් ශුද්ධිය ඇත්තේයයි සිතා ජලයෙන් ශුද්ධිය පතයිද? සවස හා උදේ දියට බැසීමෙහි අනුයුක්තව වෙසේද?” 
8. “භවත් ගෞතමයන් වහන්ස, මෙහි මා විසින් දවල් යම් පව් කමෙක් කරන ලද්දේ වේද, එය සවස නෑමෙන් පාකර හරිමි. රාත්‍රියෙහි යම් පව් කමෙක් කරන ලද්දේද, එය උදෑසන නෑමෙන් පාකර හරිමි. භවත් ගෞතමයන් වහන්ස, මම මේ ප්‍රයෝජනය දකිමින් ජලයෙන් ශුද්ධි ඇත්තේ යයි සිතා දියෙන් ශුද්ධිය පතමි. සවස හා උදේ දියට බැසීමෙහි නැවත නැවත යෙදී වෙසෙමි.” 

9. “බමුණ, ධර්මය ගැඹුරු ජලාසයවේ. ශීලය තොට වේ. එය විශේෂයෙන් ප්‍රසන්නය. සාධූන් විසින් හැම කල්හි පසස්නා ලදී. යම් ධර්ම ජලාසයක ස්නානය කළ ඥානවන්තයෝ (ආර්‍ය්‍යයෝ) වෙත්ද, ඔවුහු නොතෙත්වූ සිරුරු ඇත්තෝවම (නිර්වාණ) පරතෙරට ඒකාන්තයෙන් යෙත්.” 
10. මෙසේ වදාළ සඳ සඩ්ගාරව බමුණුතෙම භාග්‍යවතුන් වහන්සේට මෙය කීය: “භවත් ගෞතමයන්වහන්ස, ඉතා මැනවි. භවත් ගෞතමයන්වහන්ස, ඉතා මැනවි. භවත් ගෞතමයන් වහන්ස, යටිකුරු කරන ලද්දක් උඩුකුරු කරන්නේ හෝ වැසුනක් විවෘත කරන්නේ හෝ මංමුළාවූවකුට මාර්ගය කියන්නේ හෝ ‘ඇස් ඇත්තෝ රූප දකිත්වා’යි තෙල් පහනක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. ඒ (ඇසූ) මම භවත් ගෞතමයන් වහන්සේ හා ධර්මයද සංඝයාද සරණකොට යමි, භවත් ගෞතමයන් වහන්සේ මා අද පටන් දිවි කෙළවර කොට සරණ ගිය උපාසකයකු කොට දරණ සේක්වා.” භවත් ගෞතමයන් වහන්සේ මා අද පටන් දිවිහිම් කොට සරණගිය උපාසකයෙකු කොට සලකන සේක්වා.” 
12. ඛෝමදුස්ස සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ ශාක්‍යයන්ගේ ඛෝමදුස්ස නම් නියම්ගමෙහි වැඩවසන සේක. 
2. ඉක්බිති භාග්‍යවතුන්වහන්සේ පෙරවරුයෙහි හැඳ පෙරවා පාත්‍ර සිවුරු ගෙන ඛෝමදුස්ස නම් නියම්ගමට පිඬු පිණිස වැඩිසේක. 
3. එසමයෙහි වනාහි ඛෝමදුස්ස වැසි බමුණු ගෘහපතියෝ යම්කිසි කටයුත්තක් පිණිස සභායෙහි රැස්වූවාහු වෙත්. වර්ෂාවද පොදින් පොද වැස්සාය. 

4. ඉක්බිති භාග්‍යවතුන්වහන්සේ ඒ සභාව යම් තැනෙකද එතැනට පැමිණිසේක. ඛෝමදුස්සක බමුණු ගෘහපතිහු වඩින්නාවූ භාග්‍යවතුන් වහන්සේ දුරදීම දුටුවාහුය. දැක මෙය කීහ: “මුඬුහු ශ්‍රමණයෝ කවරහුද? සභාධර්මය කවරෙක් දනිත්ද?’ 
5. ඉක්බිති භාග්‍යවතුන්වහන්සේ ඛෝමදුස්සක බමුණු ගෘහපතීන්ට ගාථායෙන් මෙසේ වදාළසේක. 
“යම් සභායෙක්හි (පණ්ඩිත) සත්පුරුෂයෝ නැත්ද ඒ සභා නොවන්නීය. යම් කෙනෙක් ධර්මය නොකියද්ද, ඔහු සත්පුරුෂයෝ නොවෙති. රාගයද, ද්වෙෂයද, මෝහයද දුරුකොට, ධර්මය (සත්‍යය) කියන්නෝම සත්පුරුෂයෝ වෙති.” 
6. මෙසේ වදාළ සඳ ඛෝමදුස්සක බමුණු ගෘහපතිහු භාග්‍යවතුන්වහන්සේට මෙය කීවෝය: “පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, ඉතා මැනවි. පින්වත් ගෞතමයන් වහන්ස, යටිමුව කරණ ලද්දක් උඩුමුව කරන්නේ හෝ වසන ලද දෙයක් විවෘත කරන්නේ හෝ මංමුළාවූවකුට මඟ කියන්නේ හෝ ‘ඇස් ඇත්තෝ රූප දකිත්වා’යි තෙල් පහනක් දරන්නේ හෝ යම්සේද, එසේම භවත් ගෞතමයන් වහන්සේ විසින් නොයෙක් අයුරින් ධර්මය පවසන ලද්දේය. මේ අපි සංඝයා හා ධර්මය සහිත භවත් ගෞතමයන් වහන්සේම සරණකොට යමු. භවත් ගෞතමයන් වහන්සේ අප අද පටන් දිවිහිම් කොට සරණගත උපාසකයන් මෙන් සලකන සේක්වා.” 
දෙවෙනි උපාසක වර්ගයයි. 
බ්‍රාහ්මණ සංයුත්තය නිමියේය 
