 ගෞතම බුදුරජුන්ගේ වංශය. 
# මේ කාලයෙහි ශාක්‍ය කුලය වැඩි දියුණු කරණ, ගෞතම බුදුරජවූ මම ප්‍රධාන වීර්‍ය්‍යය කොට සම්බෝධියට පැමිණියෙමි. 
# බඹහු විසින් අයදනා ලද්දේ, දම්සක් පැවැත්වූයෙමි. අටළොස් කෝටියක් දෙනෙකුන්ට පළමුවන ධර්මාවබෝධය වී. 
# ඉන් පසුද දෙවි මිනිසුන්ගේ රැස්වීමේදී දහම් දෙසන කල්හි ගණනින් නොකිය හැකි දෙනෙකුට දෙවන ධර්‍මාවබෝධය වී. 
# මෙහිදීම මම මේ කාලයෙහිදී මාගේ පුතුට අවවාද කෙළෙම්ද, ඒ කාලයෙහි ගණනින් නොකිය හැකි දෙනෙකුන්ට තුන්වන ධර්‍මාවබෝධය වී. 
# මට සීලාදී ගුණ සොයන ශ්‍රාවකයන්ගේ එක රැස්වීමක් වි. දෙදහස් පන්සියයක් පමණ භික්‍ෂූන්ගේ රැස්විමක් වි. 
# බික් සඟන මැද බුදු සිරින් බබලන, රාගාදී කිලුටු නැති මම සියලු කැමැති දේ දෙන මිනිරුවනක් සේ පතන ලද ලොවී ලොව්තුරු සියල්ල දෙමි. 
# සිව් මග පල කැමතිවන, භව ආසාව දුරුකරනු කැමැත්තවුන්ට අනුකම්පාකොට සිවුසස් දෙසුවෙමි. 
# දසදහස් දෙනාට, විසිදහස් දෙනාට (වරින්වර) ධර්‍මාවබෝධය වී. එකෙකුට දෙන්නෙකුට (වූ) ධර්‍මාවබෝධය ගණන් නොකළ හැකි (හෙවත් අසංඛ්‍යයකි.) 
# මේ කාලයෙහි ශාක්‍ය වංශයට ශ්‍රේෂ්ඨවූ මාගේ සස්න පැතුරුනේය. බොහෝ දෙනා අතර පළවිය. දියුණුය. සියලු අයුරින් පිරුණේය. මග පල නමැති මල් පිපි ගියේය. ඉතා පිරිසිදුය. 
# ආසාව නැති, රාගාදිය පහකළ, සන්හුන් සිත් ඇත්තාවූ, එකඟ සිත් ඇති, නොයෙක් සිය ගණන් බොහෝ භික්‍ෂූහු මා හැම කල්හි පිරිවරත්. 
# මේ කාලයෙහි සෙඛවූ රහත් බවට නොපැමිණි යම් භික්‍ෂු කෙනෙක් මිනිස් බව හරිත්ද, ඒ භික්‍ෂූහු නුවණැත්තවුන් විසින් නින්දා කරණ ලද්දාහුය. 
# සසර හැසිරෙන්නාවූ සියල්ලෝද, දහම්හි ඇලුනු ජනයෝද, අරි අටඟි මගට පසසන මනා සිහි ඇති සත්ත්‍වයෝද, (අනාගතයෙහි) සිවුසස් අවබෝධ කරත්. 
# මාගේ උපන් නුවර ´´කිඹුල්වත්´´ නම්. පියතෙම ´´සුදොවුන්´´ නම් රජය. වැදූ මව් තොමෝ ´´මායාදේවී´´ යයි කියනු ලැබේ. 
# මම (බුදුවන්ට පෙර) එකුන්තිස් අවුරුද්දක් ගිහිගෙයි වාසය කෙළෙමි. ´´රම්ම´´ය, සුරම්ම´´ය, ´´සුභ´´ය යන උතුම් තුන් පහයක් වූහ. 
# මනාව අලංකාර කළ පිරිවර අඟනෝ සතළිස් දහසකි. බිරින්ද ´´භද්දකච්චානා´´ (යශොදරා) නම් වූවාය. පුත්තෙම ´´රාහුල´´ නම් වී. 
# මම සතර පෙරනිමිති දැක අස් යානයෙන් මහභිනික්මන් කෙළෙමි. අවුරුදු සයක් මුලුල්ලේ ඉතා අපහසු ප්‍රධාන වීර්‍ය්‍යය කෙළෙමි. 
# බරණැස ඉසිපතනාරාමයේදී මා විසින් දම්සක් පවත්වන ලදී. මම සියලු සතුන්ට පිහිටවූ ගෞතම සම්බුදු වෙමි. 
# ´´කෝලිත´´ ද, ´´උපතිස්ස´´ ද යන දෙදෙන අග්‍ර ශ්‍රාවකයෝ වෙති. මාගේ අතවැසි උපස්ථායක තෙම ´´ආනන්‍ද´´ නම් වේ. 
 ´´ඛෙමා´´ ද, ´´උප්පලවණ්ණා´´ ද යන භික්‍ෂුණීහු දෙදෙන අග්‍ර ශ්‍රාවිකාවෝ වෙති. 
 #´´චිත්ත´´ ද, ´´හත්‍ථාලක´´ ද යන උපාසකයෝ දෙදෙන අග්‍ර උපස්ථායකයෝ වෙති. ´´නන්‍දමාතා´´ ද, ´´උත්තරා´´ ද යන උපාසිකාවෝ දෙදෙන අග්‍ර උපස්ථායිකාවෝ වෙති. 
 #මම ඇසතු රුක් මුලදී උතුම් සම්බෝධියට (බුදුබවට) පැමිණියෙමි. හැම කල්හි මාගේ සිරුරෙහි බඹයක් පමණ තැන් පැතිරෙන ප්‍රභාව ආලෝකය සොළොස් රියනක් උස්වූවාය. 
 #මෙකල ආයුෂය මඳවූයේ සියක් අවුරුද්දක් පවත්නේය. මම ඒතාක් කල් සිටිමින් බොහෝ ජන සමූහයා (සසරින්) එතර කරමි. 
 #පසුවට ඇතිවන ජනයාගේ අවබෝධය පිණිස දහම් නමැති එළිය හුල තබා මමද නොබෝ දිනකින්ම ශ්‍රාවක සමූහය සමග දර ගෙවි යාමෙන් ගින්න මෙන් මෙහිදීම පිරිනිවන් පාන්නෙමි. 
# ඒ අසම තේජස්ද, මේ දසබලද, දෙතිස් මහ පුරිස් ලකුණෙන් යුත් මේ උතුමා ගුණයෙන් යුත් සිරුරද යන- 
# සියල්ල සවණක් රැසින් යුත් හිරු මෙන් දස දිගුන් හොබවා අතුරුදන් වන්සේය. සියලු සංස්කාරයෝ හිස් වූවාහු නොවෙත්ද? (වෙත් මැයි.) 