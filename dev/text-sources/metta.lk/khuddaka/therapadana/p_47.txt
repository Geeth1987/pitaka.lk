නළමාලිය වග්ග.   
# නළමාලිය ථෙරාපදානය. 
#´´ලොකයාගේ පූජාවන් පිළිගන්නාවූ, වනය මතුයෙහි (අහසින්) ගමන් කරන්නාවූ, ලෝකනායකවූ, ස්වර්‍ණවර්‍ණවූ සම්බුදුරජුන් දුටිමි.
# ´´එකෙණෙහි (මම) බට මලක් ගෙන නික්මෙන්නේම එහිදී චතුරෝඝයන් තරණය කළාවූ ආශ්‍රව රහිතවූ සම්බුදුරජුන් දුටිමි.
# ´´පහන් සිත් ඇති, සොම්නස්වූ මම දක්‍ෂිණාර්හවූ, මහාවීරවූ, සියළු ලොවට අනුකම්පා කරන්නාවූ බුදුරජුන්හට (එම) මල පිදීමි.
# ´´මින් තිස්එක්වන කපෙහි යම් පුෂ්ප පූජාවක් කෙළෙම්ද, (ඒ හේතුවෙන්) දුගතියක් නොදනිමි. බුද්ධ පූජාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් නළමාලිය තෙරුන් වහන්සේ මෙම ගාථාවන් වදාළ සේක. 
# 
# මණිපූජක ථෙරාපදානය.
# ´´සියළු ධර්‍මයන්හි පරතෙරට ගිය පදුමුත්තර නම්වූ පස්මරුන් ජයගත්, විවේක සැප කැමැති බුදුරජතෙම අහස් මගෙහි වඩියි.
# ´´හිමවතට නුදුරෙහි මහත්වූ ස්වයංජාත විලක් විය. එහි පුණ්‍යකර්‍මය සහ යෙදුනු හෙවත් එම පිණින් පහළවූ මාගේ භවනය විය.
# ´´භවනයෙන් නික්ම (පිටතට ආ කල්හි) නිළුපුල් මල් මෙන් දිලිසෙන ඇවිලගත් ගින්නක් වැනි ලෝකනායකවූ බුදුරජුන් දිටිමි.
# ´´බුදුරජුන්හට පුදන්නෙමැයි සොයන්නේ (සුදුසු) මලක් නොදුටිමි. මම සිය සිත පහදවා ශාස්තෘන් වහන්සේට වැන්දෙමි.
# ´´(මම) මාගේ හිසෙහිවූ මැණික ගෙන, ´´මෙම මැණික් දනෙහි යහපත් විපාකයක් වේවා´´ යි ලෝකනායකවූ බුදුරජුන්හට පිදීමි.
# ´´ලෝකයාගේ පූජාවන් පිළිගන්නාවූ ශාස්තෘවූ අහසෙහි (සිටියාවූ) පදුමුත්තර බුදුරජතෙම මෙම ගාථාව වදාළ සේක.
# ´´තාගේ ඒ අදහස සමෘද්ධ වේවා. මහත්වූ සැප ලබහිවා. මෙම මැණික් පූජාවෙන් මහත් යසස් අනුභව කරව´´ (කියායි.)
# ´´භාග්‍යවත්වූ පදුමුත්තර නම්වූ බුද්ධශ්‍රේෂ්ඨ තෙමේ මෙම වචනය වදාරා වැඩි සේක. (මා) යම් (ප්‍රාර්ත්‍ථනාවක) සිත පිහිටුවන ලදද,
# ´´(ඒ හේතුවෙන්) කල්ප සැටක් දෙවනුව දිව්‍ය රාජ්‍යය කරවීමි. (එසේම) මම සියක්වර සක්විතිරජ වීමි.
# ´´පූර්‍වකර්‍මය සිහිකරන්නාවූ දෙවිවූ මට ආලෝකවත් කරන්නාවූ මාගේම මැණික් පහළ වේ.

# ´´මාගේ පිරිවර සුවාසූ දහසක් ස්ත්‍රීහු විසිතුරු වස්ත්‍රාභරණ ඇත්තාහුය. පළඳින ලද මිණිකොඬොල් ඇත්තාහුය. දිග ඇස් පිහාටු ඇත්තාහුය. සිනා සහිත වූවෝය. මැනවැයි හැඳින්විය යුතු ශරීරාවයව ඇත්තේය. (එම ස්ත්‍රීහු) නිතර මා පිරිවරත්. මිණි පූජාවෙහි විපාකයයි.
#
# ´´රුවන්මුවාවූද, මිණිමුවාවූද, පියුම්රාමිණිමුවාවූද මාගේ භාණ්ඩයෝ එසේම මැනවින් කරන ලද්දාහු වෙත්. (එසේම) කැමති පරිදි පළඳනාවෝද වෙත්.
# ´´රම්‍යවූ කුළුගෙවල් ගුහාවෝද, මාහැඟි සයනාසනද මාගේ අදහස දැන කැමතිතාක් පහළ වෙති.
# ´´යමෙක් මිනිසුනට පින්කෙත්වූ, සව් සත්හට ඔසුවක්වූ, ධර්‍මශ්‍රවණය ලබත් නම් (එය) ඔවුනට ලාභයකි. මනාවූ ලාභයකි.
# ´´යම් බඳුවූ මම බුදුරජුන් දුටිම්ද, (එහිදී) මා විසිනුදු මනාවූ කර්‍මයක් කරන ලදී. (ඒ හේතුවෙන්) දුගතියක් නොදනිමි. අචලපදයවූ නිවණටද පැමිණියේ වෙමි.
# ´´දෙවිවූ හෝ, මිනිස්වූ හෝ යම් යම් යෝනියක උපදිම්ද, (ඒ) හැම කල්හිම හාත්පස සත්රියනක් මාගේ ආලෝකය පැතිරෙන්නේ වේ.
# ´´එම මැණික් පූජාවෙන් සම්පත් අනුභවකොට මා විසින් ඥානාලෝකයද දක්නා ලදී. අචලවූ ශාන්ති පදයද අවබෝධ කර ගතිමි.
# ´´මින් සියක් දහස්වන කපෙහි යම් මැණික් පූජාවක් කෙළෙම්ද, (ඒ හේතුවෙන්) දුගතියක් නොදනිමි. මිණි පූජාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් මණිපූජක තෙරුන් වහන්සේ මෙම ගාථාවන් වදාළ සේක. 
# 
# උක්කංසතික ථෙරාපදානය.
# ´´එකල්හි මෞන ගුණ ඇති ධ්‍යාන කරන්නාවූ, ධ්‍යානයෙහි ඇළුනාවූ, භාග්‍යවත්වූ කොසික නම් බුදුරජතෙමේ චිත්‍රකූට පර්‍වතයෙහි වැඩ විසූහ.
# ´´(මම) ස්ත්‍රී සමූහයා විසින් පිරිවරන ලදුව, හිමවතට පිවිස, පසළොස්වක් දිනයෙහි සඳු වැනිවූ කොසික බුදුරජුන් දිටීය.
# ´´එකල්හි මම උල්කා (පන්දම්) සියයක් ගෙන උන්වහන්සේ පිරිවැරීමි. මම රෑ දාවල් සතක් (එහි) සිට අටවෙනි දිනයෙහි ගියෙමි.
# ´´සමාධියෙන් නැගී සිටියාවූ, පස්මරුන් දිනූ, සියල්ල තෙමේම අවබෝධ කරගත් කොසික බුදුරජුන් වැඳ, පහන් සිත් ඇත්තේ, මම එක් භික්‍ෂාවක් දුනිමි.
# ´´විපදෝත්තමයාණන් වහන්ස, ලොක ජ්‍යෙෂ්ඨයාණන් වහන්ස, නරශ්‍රේෂ්ඨයාණන් වහන්ස, එම කර්‍මය කරණකොටගෙන තුෂිත දෙව්ලොවෙහි උපනිමි. එක භික්‍ෂා දානයෙහි මේ විපාකයයි.
# ´´දිවා කල්හිද, රාත්‍රියෙහිද යන හැම කල්හි මාගේ ආලෝකය වෙයි. මම හාත්පස යොදුන් සියයක් ආලෝකය පතුරුවමි.
# ´´මම පස්පණස්වන කපෙහි සිව් මහ සයුරු හා සිව් මහ දිවයින් කෙළවරකොට ඇති පෘථිවියට අධිපතිවූ, සතුරු රජුන් ජයගන්නාසුළුවූ, දඹදිව රාජධානිය කොට ඇති බැවින් හෝ වෙසෙසින් එයට අධිපතිවූ සක්විති රජෙක් වීමි.
# ´´එකල්හි මට සමෘද්‍ධවූ, සම්පත්තියෙන් පිරුණාවූ, මැනවින් කොට නිමවන ලද නගරයක් විය. (එය) තිස් යොදුනක් දිගය. විසි යොදුනක් පුළුල්ය.
# ´´විශ්වකර්‍මයා විසින් මවන ලදී. (එව - කව - බොව යනාදී) දශවිධ ශබ්දයෙන් තොර නොවීය. කයිතාලම් (ආදී තූර්‍ය්‍ය) නාදයෙන්ද යුක්තවූ ශොභන නම්වූ නගරයකි.
# ´´ඒ නගරයෙහි වැල්ද, දරද, මැටිද ඇත. (ඒ) සියල්ල ස්වර්‍ණමයය. හැම කල්හිම බබලයි.
# ´´ප්‍රාකාර සතරකින් වට කරන ලදී. සිව් පවුරුහුම මිණිමුවා වූහ. මැද පෙදෙසෙහි තාල පංක්තීහුද විශ්වකර්‍මයා විසින් මවන ලදී.
# ´´පියුම් උපුල්වලින් වැසුණු (හෙළ) පියුමින් ගැවසීගත්, නොයෙක් සුවඳ වහනය වන්නාවූ පොකුණු දස දහසක් වෙති.
# ´´මම මින් සිව්අනූවන කපෙහි යම් උල්කා (පන්දම්) දැරූයෙම්ද, (ඒ හේතුවෙන්) දුගතියක් නොදනිමි. උල්කා ධාරණයෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් උක්කංසතික තෙරුන් වහන්සේ මෙම ගාථාවන් වදාළ සේක. 
# 
# සුමනවිජනිය ථෙරාපදානය.
# ´´විපස්සී බුදුරජුන්ගේ උතුම් බොධි වෘක්‍ෂය සමීපයෙහිදී සමන් මල් විජිනියක් ගෙන (මම) ඒ උතුම් බෝධියට පවන් සැලීමි.
# ´´මින් එක් අනූවන කපෙහි උතුම් බෝධියට පවන් සැලූයෙමිද, (ඒ හේතුවෙන්) දුගතියක් නොදනිමි. පවන් සැලීමෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් සුමනවිජනිය තෙරුන් වහන්සේ මෙම ගාථාවන් වදාළ සේක. 
# 
# කුම්භදායක ථෙරාපදානය.
# ´´පිඬු පිණිස හැසිරෙන්නාවූ විපස්සී බුදුරජුන් හිස් පාත්‍රය දැක කොමු පිට්ටු (ගෙන) පිරවීමි.
# ´´මින් එක් අනූවන කපෙහි වු එකල්හි යම් පිට්ටුවක් දුනිම්ද, (ඒ හේතුවෙන්) දුගතියක් නොදනිමි. කුම්මාස දානයෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් කුම්භදායක තෙරුන් වහන්සේ මෙම ගාථාවන් වදාළ සේක. 
# 
# කුසට්ඨදායක ථෙරාපදානය.
# ´´වැස නිමවන ලද බඹසර ඇති, බ්‍රාහ්මණ වංශයෙහිවූ කාශ්‍යප බුදුරජුන්හට පහන් සිත් ඇත්තේ, සොම්නස්වූයේ ලහබත් අටක් දුනිමි.
# ´´මෙම කල්පයෙහිම සලාක බත් අටක් දුනිමි. (ඒ හේතුවෙන්) දුගතියක් නොදනිමි. සලාක බත් අටක් දීමෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් කුසට්ඨදායක තෙරුන් වහන්සේ මෙම ගාථාවන් වදාළ සේක. 
# 
# ගිරිපුන්නාගිය ථෙරාපදානය.
# ´´එකල්හි සොභිත නම් සම්බුදුරජතෙම චිත්‍රකූට පර්‍වතයෙහි වැඩ විසූහ. මම ගිරි පුන්නාග (කඳුවල හැදෙන දොඹ) පුෂ්පයන් ගෙන (එම) බුදුරජුන් පිදීමි.
# ´´මින් සිව් අනූවන කපෙහි බුදුරජුන්හට යම් පූජාවක් කෙළෙම්ද, (ඒ හේතුවෙන්) දුගතියක් නොදනිමි. බුද්‍ධ පූජාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් ගිරිපුන්නාගිය තෙරුන් වහන්සේ මෙම ගාථාවන් වදාළ සේක. 
# 
# වල්ලිකාර ඵලදායක ථෙරාපදානය.
# ´´එකල්හි සුමන නම් සම්බුදුරජතෙම තක්කරා රාජධානියෙහි වැඩ විසූහ. මම සියල්ල දත් බුදුරජාණන් වහන්සේට වල්ලිකාර ඵලයක් ගෙන දුනිමි.
# ´´මින් එක්තිස්වන කපෙහි යම් ඵල දානයක් දුනිම්ද, (ඒ හේතුවෙන්) දුගතියක් නොදනිමි. ඵල දානයාගේ මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් වල්ලිකාර ඵලදායක තෙරුන් වහන්සේ මෙම ගාථාවන් වදාළ සේක. 
# 
# පානාධිදායක ථෙරාපදානය.
# ´´ලෝකජ්‍යෙෂ්ඨවූ, පසැස් ඇති අනොමදස්සී බුදුරජතෙමේ දිවා විහරණයෙන් නික්ම මාර්‍ගයට පිළිපන් සේක.
# ´´මම මැනවින් කරන ලද පාවහන් (දෙකක්) ගෙන මාර්‍ගයට පිළිපන්නෙමි. එහිදී මනොඥවූ දර්‍ශන ඇති, මාර්‍ගයෙහි වඩින්නාවූ සම්බුදුරජුන් දුටුවෙමි.
# ´´සිය සිත පහදවා පාවහන් (දෙක) බැහැරට ගෙන ( බුදුරජුන්ගේ ) පාමුල තබා මෙම වචනය කීමි.
# ´´විනායකයන් වහන්ස, සුගතෙන්‍ද්‍රයාණන් වහන්ස, මහාවීරයාණන් වහන්ස, (මේ පාවහන් යුවල) දමාගනු මැනව. මෙයින් යම් විපාකයක් ලබන්නෙම්ද, (ඉන්) මාගේ යම් අභිමතාර්ත්‍ථයක් වේ නම් එය සමෘද්ධ වේවා.
# ´´ලොකජ්‍යෙෂ්ඨවූ, නරශ්‍රේෂ්ඨවූ, අනොමදස්සී බුදුරජතෙම, වහන් සඟලෙහි නැග සිට මෙම වචනය වදාළ සේක.
# ´´යමෙක් තෙම පහන් සිත් ඇත්තේ, මට සියතින්ම වහන් සඟලක් දුන්නේද, (හේ කවරෙක්දැයි) මම කියන්නෙමි. (එසේ) කියන්නාවූ මාගේ වචනය අසව්.´´
# ´´බුදුරජාණන් වහන්සේගේ හඬ අසා ඔද වැඩි සිත් ඇති, සොම්නස්වූ, ප්‍රීතිමත්වූ, බඳැදිලි ඇති සියළු දෙවිවරු රැස්වූහ.
# ´´මෙතෙම (මෙම) වහන් සඟල පිදීම කරණකොටගෙන සුව ඇත්තේ, පණස් වරක් දිව්‍ය රාජ්‍යය කරන්නේය.
# ´´දහස් වරක් සක්විති රජ වන්නේය. කරවන ලද මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිණිය නොහැකිය.
# ´´මින් අපරිමෙය්‍ය කල්පයෙහි ඔක්කාක කුලයෙහි උපදින්නාවූ, නම්න් ගෞතම නම්වූ ශාස්තෘ තෙමේ ලොව පහළ වන්නේය.
# ´´උන්වහන්සේගේ ධර්‍මයෙහි දායාදීවූ, ධර්‍මයෙන් නිර්මිත කළාක් වැනිවූ, ඖෙරස බුද්ධ පුත්‍රවූ (මෙතෙම) සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව පිරිනිවන් පාන්නේය.
# ´´පින්වත්වූ (මෙතෙම) දෙව්ලොවෙහි හෝ, මිනිස් ලොවෙහි හෝ උපදින්නේ නම් දිව්‍ය යානක් වැනි යානයක් ලබන්නේය.
# ´´මාගේ ප්‍රාසාදයෝද, සිවිකාවෝද, මැනවින් සැරසූ ඇත්තුද, ආජානීය අශ්වයන් යෙදූ රථද, හම කල්හි මට පහළවෙත්.
# ´´මම ගිහිගෙන් නික්මෙන්නේද, රථයෙන් නික්මුනෙම්, කෙස් සිඳින (හිසකේ බාන) කල්හි රහත් බවට පැමිණයෙමි.
# ´´මට ලාභයකි. මට මහා ලාභයකි. මැනවින් යෙදූ වෙළඳාමක් වැනිය. එක වහන් සඟලක් දී අචල පදයවූ නිවනට පැමිණියේ වෙමි.
# ´´මා මින් අපරිමෙය්‍ය කල්පයෙහි යම් වහන් සඟලක් දුනිම්ද, (ඒ හේතුවෙන්) දුගතියක් නොදනිමි. පානධි දානයාගේ මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් පානාධිදායක තෙරුන් වහන්සේ මෙම ගාථාවන් වදාළ සේක. 
# 
# පුලින චඞ්කමිය ථෙරාපදානය.
# ´´මම පෙර මහා වෙනෙහි මුව වැද්දෙක් වීමි. මම වාත මෘගයෙකු සොයන්නේ සක්මණක් දුටුවෙමි.
# ´´මම ඔඩොක්කුවෙන් වැලි ගෙන පහන් සිත් ඇත්තේ, සොම්නස්වූයේ, ශ්‍රීමත්වූ බුදුරජුන්හට සක්මණෙහි ඉස්සෙමි.
# ´´මින් තිස්වන කපෙහි මම (යම්) වැලි ඉසීමක් කෙළම්ද, (ඒ හේතුවෙන්) දුගතියක් නොදනිමි. පුලින දානයාගේ මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් පුලින චඞ්කමිය තෙරුන් වහන්සේ මෙම ගාථාවන් වදාළ සේක. 
# 
#
#